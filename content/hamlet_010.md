---
title: JEDNÁNÍ PÁTÉ
contentType: drama
---

<section>

## Scéna 1.

_Hřbitov._

_Vystoupí dva HROBNÍCI s lopatami atd._

**PRVNÍ HROBNÍK**:

Má-li se pochovati křesťanským pohřbem ta, která svévolně vyhledává své vlastní spasení?

**DRUHÝ HROBNÍK**:

Jářku tak; a proto jí hned vykopej hrob. Ohledavač mrtvol nad ni zasedl a uznal na křesťanský pohřeb.

**PRVNÍ HROBNÍK**:

Kterak to možné, leda by se byla utopila ve vlastní obraně?

**DRUHÝ HROBNÍK**:

Inu; už tak uznáno.

**PRVNÍ HROBNÍK**:

Bude v tom nějaké „se offendendo“; jinak už ne. Neboť v tom to vězí: utopím-li se zúmyslně, dokazuje to skutek; a skutek má tři části: jednání, činění a vykonání. Ergo utopila se úmyslně.

**DRUHÝ HROBNÍK**:

Ale, poslechni přec, kmotře hrobníku —

**PRVNÍ HROBNÍK**:

Dovol. Zde leží voda; dobrá. Tady stojí člověk; dobrá. Jde-li ten člověk k té vodě a utopí se, tedy ať už chce, nebo nechce, jde. Na to pozor. Ale přijde-li ta voda k němu a utopí jej, neutopil se sám. Ergo ten, kdo není vinen svou smrtí, nezkracuje si život.

**DRUHÝ HROBNÍK**:

Ale je to po zákonu?

**PRVNÍ HROBNÍK**:

No je; po zákonu o prohlížení mrtvol.

**DRUHÝ HROBNÍK**:

Chceš vědět pravdu? Nebýt šlechtičnou, však by ji po křesťansku nepochovali.

**PRVNÍ HROBNÍK**:

I to se ví; a je to věru smutné, že mají velcí páni na tom světě větší právo topiti se a věšeti nežli jejich ostatní spolukřesťané. Pojď, má lopato. — Není tak starého šlechtice jako jsou: zahradník, kopáč a hrobník; ti udržují Adamovo řemeslo.

**DRUHÝ HROBNÍK**:

Byl on šlechtic?

**PRVNÍ HROBNÍK**:

Byl první, kdo měl znak.

**DRUHÝ HROBNÍK**:

To neměl.

**PRVNÍ HROBNÍK**:

Což jsi pohan? Jak pak to rozumíš Písmu? Písmo praví: Adam kopal. Jak mohl kopat, neohýbaje znak? Dám ti ještě jednu otázku. Neodpovíš-li, jak se sluší, uznej, že jsi —

**DRUHÝ HROBNÍK**:

Nu, jen mluv.

**PRVNÍ HROBNÍK**:

Kdo staví pevněji než zedník, loďař nebo tesař?

**DRUHÝ HROBNÍK**:

Ten, kdo staví šibenici, neboť ta stavba přečká tisíc obyvatelů.

**PRVNÍ HROBNÍK**:

Tvůj vtip se mi líbí, na mou věru. Šibenice dělá dobře, ale jak dělá dobře? Dělá dobře na ty, kteří dělají zle. Teď ale ty děláš zle, říkáš-li, že je šibenice pevněji stavěna než kostel. Ergo šibenice bude dobrá na tebe. Tedy ještě jednou.

**DRUHÝ HROBNÍK**:

„Kdože staví pevněji než zedník, loďař nebo tesař?“

**PRVNÍ HROBNÍK**:

Tak; řekni mi to a můžeš pak už dnes nechat práce.

**DRUHÝ HROBNÍK**:

Na mou duchu, teď to řeknu.

**PRVNÍ HROBNÍK**:

Tedy?

**DRUHÝ HROBNÍK**:

Hrome, přec to neřeknu.

_Vystoupí HAMLET a HORATIO opodál._

**PRVNÍ HROBNÍK**:

Už si tím hlavu nelam, neboť jankovitý osel neurychlí krok bitím, i až se tě po druhé budou ptát, řekni „hrobník“; domy, které dělá on, potrvají až do soudného dne. Jdi, doskoč k vinopalovi a přines mi půlčík samožitné.

_Odejde DRUHÝ HROBNÍK._

__(Kopá a zpívá.)_  
Když v mladosti jsem lásku měl,  
   ó, jak byl krásný svět!  
S ní chodit kdy a jak jsem chtěl,  
   kdo byl tak šťasten hned._

**HAMLET**:

Necítí-li ten chlap ani dost málo, co dělá? Kope hrob a zpívá.

**HORATIO**:

Zvyk mu to usnadnil.

**HAMLET**:

Ano, tak; ruka neupracovaná jest choulostivější.

**PRVNÍ HROBNÍK** _(zpívá)_:

_Však stáří pěstí zaťatou  
   mne kradmo chytlo v týl  
a odplul jsem s ním v dálnou zem,  
   jak nebýval bych byl._

_Vyhodí lebku._

**HAMLET**:

V té lebce býval jazyk a mohla zpívat. Jak jí ten dareba mrštil o zem, jako by to byla čelist Kaina, jenž spáchal první vraždu! Snad to byla mozkovice nějakého politika, kterého teď ten osel překonává; někoho, jenž chtěl přelstíti Boha, není-li pravda?

**HORATIO**:

Snad, můj princi.

**HAMLET**:

Neb dvořana, jenž uměl říkat: Dobré jitro, nejmilejší pane. Jak se daří, nejmilejší pane? Snad že to byl milostpán ten a ten, jenž vychvaloval koně milostpána toho a toho, když si ho chtěl na něm vyžebrat. Že snad ne?

**HORATIO**:

Ano, princi.

**HAMLET**:

Ba že tak; a nyní je z toho vzácná paní z Červova bez čelisti a otloukaná do makovice lopatou hrobařskou. To je mi hezký převrat, jen kdybychom se mu tak mohli podívat na kloub. Což pak živení těch hnátů nestálo za víc, než aby se s nimi házelo na čampulu? Moje mne bolí, pomyslím-li na to.

**PRVNÍ HROBNÍK** _(zpívá)_:

_A motyka a rýč a rýč  
   a rubáš a pak dost;  
a ještě jáma hluboká; —  
   tak vítá se tu host._

_Vyhodí jinou lebku._

**HAMLET**:

Tady je druhá; proč by to nebyla lebka advokátova? Kde jsou teď jeho dvojsmysly a úskoky, jeho výkruty, odpory a partyky? Pročpak to trpí, že ten surový chlap ho tluče do kotrby ublácenou lopatou a nehrozí mu žalobou pro veřejné násilí? — Hm! Ten chlapík snad svého času skupoval pozemky; měl hypotéky, zástavy, převody, dvojí ručitele, postupy a výkupy. Je to zde převod za jeho převody, výkup za jeho výkupy, že má tu povedenou lebku plnou nezvedeného bláta? Nezaručí mu jeho ručitelé — i když jsou dva — z jeho koupí víc než délku a šířku několika trhových smluv? Jen ty právní listiny sotva by se vešly do této truhly a jeho dědic nebude zase mít o nic více než on. — Co?

**HORATIO**:

Ani o vlas více, můj princi.

**HAMLET**:

Nedělá se pergamen z ovčí kůže?

**HORATIO**:

Dělá, můj princi, a také z telecí.

**HAMLET**:

Jsou ovce a brav ti, kteří hledají bezpečnost v takových věcech. Promluvím s tím člověkem. Brachu, čí pak je to hrob?

**PRVNÍ HROBNÍK**:

Můj, pane.

_(Zpívá.)  
_— a ještě jáma hluboká;  
   tak vítá se tu host.

**HAMLET**:

Myslím vskutku, že je tvůj, neboť v něm ležíš.

**PRVNÍ HROBNÍK**:

Vy líháte nad ním, pane, a tedy není ještě váš; já pro svůj díl v něm neležím, a přece jest můj.

**HAMLET**:

Ty v něm ležíš a lžeš, když pravíš, že je tvůj, třeba’s byl v něm. Jest pro mrtvého, a ne pro živé; proto lžeš.

**PRVNÍ HROBNÍK**:

To je živá lež, pane, a chce opět odsud ven: ode mne k vám.

**HAMLET**:

Komu kopeš ten hrob?

**PRVNÍ HROBNÍK**:

Muži ne.

**HAMLET**:

Které ženě tedy?

**PRVNÍ HROBNÍK**:

Také žádné.

**HAMLET**:

Kdo tedy má být v něm pochován?

**PRVNÍ HROBNÍK**:

Nějaká, jež byla ženou, pane; ale Bůh jí dej lehké odpočinutí, teď je nebožka.

**HAMLET**:

Ten chlap jest jako břitva. Musíme s ním hovořiti podle paragrafů, sice nás udolá svou obojetností. Při sám Bůh, Horatio, pozoroval jsem to již poslední tři roky: náš věk se stal tak pichlavě prohnaným, že sedlák šlechtici skoro šlape na paty a zraňuje ho v mozoly. — Jak dlouho jsi už hrobníkem?

**PRVNÍ HROBNÍK**:

Ze všech dní roku dostal jsem se k tomu v ten den, kdy nebožtík náš král Hamlet porazil Fortinbrasa.

**HAMLET**:

Jak dávno tomu?

**PRVNÍ HROBNÍK**:

Ani to nevíte? Každý blázen vám to poví. Bylo to v ten den, co se narodil mladý Hamlet; ten, co se zbláznil a co ho poslali do Anglie.

**HAMLET**:

Tak vida; a pročpak ho poslali do Anglie?

**PRVNÍ HROBNÍK**:

Inu, protože se zbláznil a tam prý má zase přijít k rozumu. Nu, nepřijde-li, tam na tom zrovna nesejde.

**HAMLET**:

Proč?

**PRVNÍ HROBNÍK**:

Nikdo to na něm neuvidí; lidé jsou tam zrovna takoví blázni jako on.

**HAMLET**:

Jak se zbláznil?

**PRVNÍ HROBNÍK**:

Říkají, že velmi podivně.

**HAMLET**:

Jak to? — „Podivně“.

**PRVNÍ HROBNÍK**:

Na mou duchu, právě tím, že přišel o rozum.

**HAMLET**:

Čím? Kde?

**PRVNÍ HROBNÍK**:

Inu zde, na dánské půdě. Hrobařím tu již třicet roků, jako hoch i muž.

**HAMLET**:

Jak dlouho leží člověk v zemi, než shnije?

**PRVNÍ HROBNÍK**:

Abych pravdu řek’, neuhnil-li před smrtí — a máme za našich dnů tolik franskou nemocí sešlých mrtvol, že jest sotva možno uložit je v celosti do hrobu —, tedy vám to trvá nějakých osm nebo devět let. Koželuh vám vydrží devět roků.

**HAMLET**:

Proč pak on déle než jiný?

**PRVNÍ HROBNÍK**:

Inu, pane, má jirchu od svého řemesla tak vydělanou, že hezký čásek nepropustí vodu; a ta voda, to je čertový škůdce takové ničemné mrtvoly. Tady máte lebku, která si poležela v zemi třiadvacet let.

**HAMLET**:

Čí byla?

**PRVNÍ HROBNÍK**:

Ah, — prožluklý šantala to byl. Čí myslíte, že byla?

**HAMLET**:

Ne, nevím.

**PRVNÍ HROBNÍK**:

Mor na toho ztřeštěného větroplacha. Celou láhev rýnského vychrstnul mi jednou na hlavu. Ta lebka, pane, ano, právě tato lebka, patřívala Yorickovi, královu šašku.

**HAMLET**:

Ta?

**PRVNÍ HROBNÍK**:

Zrovna ta.

**HAMLET**:

Podívejme se.

__Zvedne lebku.__

Ach, ubohý Yorick! Znal jsem jej, Horatio; chlapík plný neskonalého humoru a nejvýbornějších nápadů. Tisíckrát nosil mne na zádech a teď, jak děsné to jest v mé obraznosti! V hrdle se mi zvedá. Zde visely ty rty, které jsem líbal, nevím kolikrát. Kde jsou teď tvoje šprýmy, tvé poskoky, tvé písničky, tvé blesky veselosti, nad nimiž celý stůl se rozřehtával smíchem? Nikoho zde teď, kdo by se chtěl šklebit po tvém vlastním šklebení? Ty tváře zapadlé tak docela? Teď si zajdi do milostpaniny komnaty a řekni jí, ať si na tvář nanáší na prst líčidla, k této tváři že dojít musí; rozesměj ji tím. Prosím tě, Horatio, řekni mi jednu věc.

**HORATIO**:

Jakou, můj princi?

**HAMLET**:

Myslíš ty, že Alexandr v zemi takhle vypadal?

**HORATIO**:

Zrovna tak.

**HAMLET**:

A páchl tak? — Fu!

_Položí lebku na zem._

**HORATIO**:

Zrovna tak, můj princi.

**HAMLET**:

Jak bídného upotřebení můžeme dospěti, Horatio! Proč by nemohla obraznost sledovati vznešený prach Alexandrův, až by jej našla v čepu sudového otvoru?

**HORATIO**:

Takové hledění na věci bylo by příliš hledané.

**HAMLET**:

Ani za mák, na mou věru ne; jen ho tam stopujme dost střízlivě a dejme se vésti pravděpodobností. Například tak: Alexandr zemřel, Alexandr byl pochován, Alexandr rozpadá se v prach; prach jest země; ze země děláme hlínu; a proč by tou hlínou, v kterou se proměnil, nemohli ucpati pivní sud!

_Vševládný Caesar proměniv se v zem  
snad ucpe díru, chráně před větrem.  
Ó, že ta prsť, jež svět děsila, teď  
před zimním vichrem zalepuje zeď!_

_Však ticho, stranou! Hle, zde přichází_

_Vystoupí kněží atd. v průvodu; mrtvola Ofeliina; LAERT a truchlitelé za ní, KRÁL, KRÁLOVNA, jejich družina atd._

_král, královna a jejich dvořané.  
Kdo byl, jejž provázejí obřady  
tak chudobnými? — Znamení to jest,  
že nebožtík sáh’ rukou zoufalou  
sám na sebe. Kdos vznesený to byl.  
Mžik odstupme a pozorujme to._

_Ustoupí s HORATIEM._

**LAERT**:

_A jaký obřad dál?_

**HAMLET**:

_Toť Laert, hoch ušlechtilý. Pozor teď!_

**LAERT**:

_A jaký obřad dál?_

**PRVÝ KNĚZ**:

_My dopřáli jí ritů pohřebních,  
co naše právo sahá. Její smrt  
jest pochybná a nebýt vyšší vůle,  
jež brání řádu, v zemi nesvěcené  
by ležela až do soudného dne.  
Ne zbožnou modlitbou, — leč křemeny  
a střepy měla by se zasypat.  
Však byl jí dopřán vínek panenský  
a dívčí obsypání květinami,  
i zvonění a průvod poctivý._

**LAERT**:

_Víc činit nelze?_

**PRVÝ KNĚZ**:

            _Nelze činit víc.  
Řád pohřební by zle byl znesvěcen,  
chtít zpívat requiem a response  
jak duším, které v míru odešly._

**LAERT**:

_Tak tedy uložte ji do země  
a z její krásné, cudné mrtvoly  
ať rostou fialky! — Já říkám ti,  
ty tvrdý knězi, anděl v nebesích  
že bude sestra má, co budeš ty  
výt v jícnu pekel._

**HAMLET**:

            _Jak? — Ofelie!_

**KRÁLOVNA** _(sypajíc květiny)_:

_Zde kvítí té, jež sama byla květ.  
Buď s bohem již! — Já někdy doufala,  
že budeš chotí mého Hamleta.  
Já lože svatební ti zdobit chtěla,  
má sličná dívko, ne tvůj krášlit hrob._

**LAERT**:

_Ó trojnásobná běda třicetkrát  
ať padne na tu hlavu prokletou,  
jež podlým činem smyslů nádherných  
tě zbavila! — Mžik zadržte tu zem,  
ať ještě jednou v náruč sevřu ji._

_Skočí do hrobu._

_Teď sypte hlínu na živé i mrtvé,  
až horou bude tento plochý lán,  
jež vyšší bude nežli Pelion  
neb mračný štít modrého Olympu._

**HAMLET** _(postoupí vpřed)_:

_Kdo ten, jehožto hoře vyznívá  
tak hlučně? — Jehož nářek zaklíná  
i bludné hvězdy, na dráze je stavě  
jak ty, kdož ustrnuli úžasem?  
To já jsem, Hamlet, Dán!_

_Skočí do hrobu._

**LAERT**:

_Čert vezmi duši tvou!_

_Zápasí s ním._

**HAMLET**:

            _Zle modlíš se.  
Ty prsty, prosím, z mého hrdla pryč! —  
Ač nejsem prudký ani ukvapen,  
však v sobě mám cos nebezpečného,  
a toho, jsi-li moudrý dost, se střež!  
Pryč ruce!_

**KRÁL**:

            _Rozdělte je!_

**KRÁLOVNA**:

            _Hamlete!_

**VŠICHNI**:

_Ó pánové —_

**HORATIO**:

_Můj dobrý princi, upokojte se._

_Dvořané je roztrhnou a oba vystoupí z hrobu._

**HAMLET**:

_Aj, v této věci chci s ním zápolit,  
až víčka očí mých již nemrknou._

**KRÁLOVNA**:

_V čem, synu milý?_

**HAMLET**:

            _Já ji miloval:  
čtyřicet tisíc bratří nemohlo  
by vyvážit svou láskou veškerou  
mé lásky úhrn. Co že učinit  
chceš pro ni ty?_

**KRÁL**:

            _Ó Laerte, šílen jest._

**KRÁLOVNA**:

_Pro lásku boží, již ho ušetřte!_

**HAMLET**:

_Mluv, hrom a peklo! Co chceš učinit?  
Chceš plakat, rvát se, postit, drásat se?  
Chceš ocet pít, neb krokodýla sníst?  
Já udělám to. — Jdeš sem skomírat?  
Mne překonat chceš skokem do hrobu?  
Dej za živa se pochovati s ní,  
já též to učiním; a žvatláš-li  
ty o horách, ať miliony lánů  
zde na nás navrší, až půda ta  
leb sžehajíc o pásmo horoucí,  
jak nad bradavkou vyční nad Osou!  
A máš-li chlubný jazyk, dovedu  
se chvástat jako ty._

**KRÁLOVNA**:

            _Toť šílenství. —  
Ten záchvat jenom chvíli potrvá,  
a trpělivě jako hrdlička,  
když vyklubou se zlatá holátka,  
hned jeho tichost křídla rozestře._

**HAMLET**:

_Teď slyšte, pane: proč tak na mne jste?  
Já rád vás měl; však na tom nesejde;  
ať cokoli si dělá Herakles,  
dál kočka mňouká, svou si vede pes._

__Odejde.__

**KRÁL**:

_Jdi za ním, prosím tě, Horatio._

_Odejde HORATIO._

__(K LAERTOVI.)_  
Co mluvili jsme spolu včera večer,  
ať vaši trpělivost otuží;  
tu záležitost provedeme hned.  
Má dobrá Gertrudo, dej syna střežit.  
Ten hrob zde živý pomník dostane  
a chvíle klidné dospějeme v mále. —  
Než bude to, jděm trpělivě dále._

__Odejde.__

## Scéna 2.

_Síň na hradě._

_Vystoupí HAMLET a HORATIO._

**HAMLET**:

_A tolik o tom. — Nyní poslyš dál.  
Máš na paměti všechny okolnosti?_

**HORATIO**:

_Můj princi, zdaž je na paměti mám!_

**HAMLET**:

_V mém srdci vřel mi rozpor nějaký,  
jenž spát mi nedal; hůře bylo mi  
tak ležet nežli v poutech buřiči.  
Tu náhle vstal jsem, — dík té náhlosti! —  
neb věř, že naše nerozvážlivost  
nám časem velmi dobře poslouží,  
kde umdlévají naše záměry;  
a to by mělo poučiti nás,  
že božství naše cíle utváří,  
ať nahrubo je tesáme jak chcem._

**HORATIO**:

_Toť nad vše jisto._

**HAMLET**:

            _Vzhůru z kajuty!  
Plášť námořnický hodiv na sebe  
jsem tápal tmou, bych dopídil se jich;  
i našel jsem je, chopil jejich vak  
a — slovem — vrátil se zas do kajuty.  
Tam směle — mravu zapomněl můj strach,  
jsem rozpečetil jejich poselství  
a čet’, Horatio, — ó královské  
to lotrovství! — čet’ rozkaz určitý  
a proditý různými výklady  
o blahu Dánska, rovněž Anglie  
a hu! — tak plný můr a strašáků,  
živ zůstanu-li, — by, jak přečtou to  
a bez průtahu, ani tolik ne,  
co sekyru si řádně nabrousí,  
mi hlavu srazili._

**HORATIO**:

            _Zdaž možno to?_

**HAMLET**:

_Zde je ten list; až bude kdy, jej pročti.  
Chceš slyšet, co jsem potom udělal?_

**HORATIO**:

_Jen mluvte, prosím._

**HAMLET**:

_Byv ze všech stran tak sevřen lotrovstvím,  
— neb dřív, než moh’ jsem proslov zosnovat  
k svým plánům, oni započali hru, —  
já used’, nový rozkaz vymyslil  
a krásně napsal jej. Já za hloupé  
to míval kdys, jak naši státníci,  
psát úhledně, a dost se namáhal,  
bych zapomenul zas to umění,  
však nyní chlapsky posloužilo mi.  
Chceš vědět, co jsem napsal?_

**HORATIO**:

            _Ano, princi._

**HAMLET**:

_Co nejráznější výzvu od krále:  
„Věrným-li manem chce být Anglie  
a má-li jejich láska palmou kvést,  
a mír se věnčit klasem pšeničným  
a mezi nimi jako spojka stát“ —  
a ještě s množstvím takých vážných „-li“  
„by král, jak obsah listu prohlédne,  
nic neváhaje, kratčej ani dél,  
hned na smrt vydal doručitele,  
ni času nepovoliv k zpovědi.“_

**HORATIO**:

_A jak jste pečetí to opatřil?_

**HAMLET**:

_V tom právě bylo nebes řízení.  
Já při sobě měl pečeť otcovu,  
jež byla vzorem dánské pečeti.  
List složil jsem jak první; podepsal;  
vtisk’ pečeť; bezpečně jej uložil;  
list podvržený zůstal nepoznán.  
Den na to strhl se boj námořní,  
a dál co bylo, jest ti známo již._

**HORATIO**:

_Tak zhynou Rosenkrantz a Guildenstern?_

**HAMLET**:

_Tak, muži. — Rádi podnikali to  
a pro ně svědomí mne nehněte;  
zmar jejich z vlastní všetečnosti vzrost’:  
jeť nebezpečno, sprostší povaha  
když vstoupí mezi bod a žhavé hroty  
dvou mocných soků._

**HORATIO**:

            _Jaký jest to král!_

**HAMLET**:

_Teď posuď, zdali nepřísluší mi, —  
vždyť on mi mého krále zavraždil,  
mou matku zprznil, vtisk’ se mezi trůn  
a moje naděje a nastražil  
pak udici na vlastní život můj, —  
po vší té lsti zda nejsem zcela práv,  
když touto paží vše mu oplatím?  
A není-li to hříšno, dopustit,  
by tato rakovina dalším zlem  
nám v těle hlodala?_

**HORATIO**:

_On z Anglie se dozví zakrátko,  
jak skončila tam ona výprava._

**HAMLET**:

_Ba zakrátko; čas mezitím je můj;  
a lidský život déle netrvá,  
než řekneš: „Jedna!“ — Však, Horatio,  
jen to mne rmoutí, že jsem zapomněl  
se k Laertovi; neb obraz věci mé  
mi ukazuje právnost sporu jeho.  
Chci o jeho se přízeň ucházet,  
neb věř, jen okázalost jeho žalu  
tak svrchovaně pobouřila mne._

**HORATIO**:

_Již ticho! — Kdo to přichází?_

_Vystoupí OSRIK._

**OSRIK**:

Uctivě vítáme vaši Výsost po návratu do Dánska.

**HAMLET**:

Poslušně vám děkuji, pane. — Znáš tuto jepici?

**HORATIO**:

Nikoli, můj dobrý princi.

**HAMLET**:

Tím lépe pro tvou spásu, neboť znáti jej jest ohavnost. Má mnoho pozemků, a úrodných. Jen učiň zvíře zvířat knížetem, a jeho jesle budou státi podle stolu králova. Jest to kavka, a jak povídám, velice požehnaná državami trusu.

**OSRIK**:

Nejmilejší princi, kdyby vaše Výsost měla pokdy, řekl bych vám něco od jeho Veličenstva.

**HAMLET**:

Vyslechnu to, pane, s veškerou pilností ducha. Užijte svého klobouku, k čemu jest; patří na hlavu.

**OSRIK**:

Děkuji vaší Výsosti, je velmi horko.

**HAMLET**:

Nikoli, věřte mi, je velmi zima; máme vítr severní.

**OSRIK**:

Vskutku, je dosti chladno, můj princi.

**HAMLET**:

Ale přec jen se mi zdá, že je mrtvo a parno; nebo snad jen tak moje nálada —

**OSRIK**:

Nadmíru, můj princi; je velmi mrtvo, zrovna jakoby — ani nevím jakoby co… Ale, můj princi, jeho Veličenstvo mi poručilo ohlásiti vám, že učinilo velkou sázku na vás. Pane, věc je ta —

**HAMLET**:

Prosím vás, pamatujte —

_HAMLET mu pokyne, aby dal na hlavu._

**OSRIK**:

Ne, můj dobrý princi; mně je to pohodlné, na mou věru. Pane, nedávno se vám ke dvoru vrátil Laert; věřte mi, šlechtic každým coulem, plný nejvýbornějších vlastností, velmi uhlazený ve společnosti a bohatýrský zevnějškem. Vskutku, mám-li trefně mluviti o něm, jest on mapa čili almanach kavalírství, neboť naleznete v něm souhrn všeho, co by si jen šlechtic přál viděti.

**HAMLET**:

Pane, jeho líčení vámi netratí; ačkoli vím, že kdybychom jej chtěli rozděliti inventárně, myšlenková aritmetika dostala by závrať; a přece by se nedopočítala dokonalostí, k nimž on tak plnou plachtou míří. Ale v samé pravdě chvály mám jeho duši za zboží velmi obsažné a jeho vlohy za tak vzácné a drahocenné, že abych se správně o něm vyjádřil, cos podobného skýtá mu jen jeho zrcadlo, a kdo jiný by ho chtěl sledovati, jest pouze jeho stín, nic víc.

**OSRIK**:

Vaše Výsost nanejvýš neomylně se o něm vyjadřuje.

**HAMLET**:

Co vlastně chcete říci, pane? Proč balíme toho kavalíra do našeho drsného dechu?

**OSRIK**:

Pane?

**HORATIO**:

Není-li možno se s ním dorozuměti jiným tónem? _(K OSRIKOVI.)_ Tomu porozumíte, pane, zajisté.

**HAMLET**:

Nač to slavné představování toho kavalíra zde?

**OSRIK**:

Laerta?

**HORATIO**:

Jeho měšec jest již prázdný; všechna jeho zlatá slova již vylítala.

**HAMLET**:

Ano, toho, pane.

**OSRIK**:

Vím, že nejste nevědom —

**HAMLET**:

Přál bych si, abyste to věděl; avšak na mou věru, to vaše vědění by mne tuze nedoporučovalo. Nuže, pane?

**OSRIK**:

Nejste nevědom, jak výtečný je Laert —

**HAMLET**:

Nemám odvahy to uznati, sic bych se výtečností přirovnával k němu; znáti někoho dobře značilo by tolik, jako znáti sama sebe.

**OSRIK**:

Já myslím, pane, ve zbrani. Podle toho, co se o něm soudí, nemá v této dokonalosti sobě rovna.

**HAMLET**:

Jaká jest jeho zbraň?

**OSRIK**:

Končíř a dýka.

**HAMLET**:

To je dvojí zbraň; však dobře.

**OSRIK**:

Král, pane, vsadil se s ním o šest berberských koní. Proti tomu on, jak doslýchám, položil šest francouzských končířů a dýk s celým příslušenstvím, tož pásy, závěsníky a tak dále. Tři z těchto závěsků jsou v pravdě drahocenné na pohled, velice vhodné k rukojetím, vskutku, velmi ozdobné závěsky a tuze vkusně vymyšlené.

**HAMLET**:

Čemu říkáte závěsky?

**HORATIO**:

Já věděl, že se musíte dáti poučit glosami, než budete s ním hotov.

**OSRIK**:

Závěsky, pane, jsou závěsné řemení.

**HAMLET**:

Ten název by se lépe hodil k věci, kdybychom nosili děla po boku; do těch dob ať jsou to závěsníky. Ale dále: šest berberských koní proti šesti francouzským kosinkám s jejich příslušenstvím a třemi vkusně vymyšlenými závěsky; to je francouzská sázka proti dánské. Proč pak to „položili“, jak tomu říkáte?

**OSRIK**:

Král se založil, pane, že při dvanácti výpadech mezi vámi a jím on nepředčí vás o tři body; vsadil dvanáct proti devíti a došlo by k okamžitému pokusu, kdyby Vaše Výsost ráčila státi k odvěti.

**HAMLET**:

Což, odvětím-li „ne“?

**OSRIK**:

Chci říci, můj princi, kdyby se vaše osoba postavila k této zkoušce.

**HAMLET**:

Pane, budu se procházeti tady v sále. Líbí-li se jeho Veličenstvu, mám právě volnou chvíli. Ať přinesou zbraň, a je-li ten pán ochoten a král trvá na svém úmyslu, vyhraju tu sázku pro něho, budu-li moci; ne-li, neutržím nic než zahanbení a těch několik přespočetných bodů.

**OSRIK**:

Mám to vyřídit zrovna tak?

**HAMLET**:

Docela, pane, a kudrlinek přidejte si po své libosti.

**OSRIK**:

Poroučím se službám vaší Výsosti.

**HAMLET**:

Já vašim, já vašim.

__Odejde OSRIK.__

Má dobře, že se doporučuje sám; nikdo jiný by mu to neudělal.

**HORATIO**:

Ta čejka odbíhá s vaječnou skořápkou na hlavě.

**HAMLET**:

On se upejpal již při prsu, než z něho zabral. Tak nabyl — a mnozí jiní z téhož kotce, s kterým se, jak vím, tento lehkovážný věk miliskuje — pouze nátěru doby a zevnější způsobnosti chování; jakési to šumivé smíšeniny, která je vynese na povrch v nejzpozdilejších i nejvážnějších otázkách. Ale foukněte do nich na zkoušku — a bubliny jsou ty tam.

_Vystoupí ŠLECHTIC._

**ŠLECHTIC**:

Můj princi, jeho Milost král dal se vám poroučeti po mladém Osrikovi, který mu vyřizuje, že jej v sále očekáváte. Posílá se vás optati, trváte-li na své libosti šermovati s Laertem, aneb si přejete delší lhůty.

**HAMLET**:

Jsem pevný ve svých předsevzetích; ta řídí se libostí královou. Jestli to vhod jemu, mně jest; teď neb kdykoli; — ačli budu tak schopen jako teď.

**ŠLECHTIC**:

Král, královna a všichni jdou již sem.

**HAMLET**:

V čas příhodný.

**ŠLECHTIC**:

Královna vás žádá, abyste promluvil k Laertovi několik vlídných slov, než se dáte do šermu.

**HAMLET**:

Dobře mi radí.

_Odejde ŠLECHTIC._

**HORATIO**:

Vy ten základ prohrajete, můj princi.

**HAMLET**:

Nemyslím; co on odešel do Francie, já se ustavičně cvičil. Vyhraju v té nerovné sázce. Ale ani bys nemyslil, jak těžko je mi tady u srdce. Leč na tom nezáleží.

**HORATIO**:

Přec, můj dobrý princi —

**HAMLET**:

Jest to jen pošetilost; ale taková nějaká předtucha, že by snad zkormoutila ženu.

**HORATIO**:

Vzpírá-li se vaše mysl něčemu, poslechněte jí. Pozdržím jejich příchod sem a řeknu jim, že nejste v pravé míře.

**HAMLET**:

Nic takového; vzdorujeme předtuchám; bdí zvláštní prozřetelnost nad pádem vrabce. Bude-li to teď, nepřijde to později; nemá-li to přijíti později, přijde to teď; nebude-li to teď, přece to přijde; — být připraven, jest vše. Když nikdo z lidí nemá ničeho z toho, co opouští, co na tom, opustí-li to záhy? Nech být.

_Vystoupí KRÁL, KRÁLOVNA, LAERT a panstvo; OSRIK a jiní s končíři a brněnými rukavicemi. — Stůl a víno na něm._

**KRÁL**:

_Nuž pojďte, Hamlete, a přijměte  
tu ruku ode mne._

_KRÁL vloží ruku Laertovu do Hamletovy._

**HAMLET**:

_Již odpusťte mi; ublížil jsem vám;  
však odpusťte na šlechtickou svou čest.  
To panstvo kolem ví  
a zajisté i vy jste doslechnul,  
jak navštíven jsem sklíčeností zlou.  
Co učinil jsem a co drsně tak  
snad popudilo vaši povahu  
a čest i mrav, to šíleností zvu.  
Zdaž Hamlet Laertovi tak ukřivdil?  
Ne, Hamlet nikdy. Sobě samému  
on odcizen a nejsa on to sám,  
když Hamlet zle ukřivdil Laertovi,  
to Hamlet není; on to popírá.  
Kdo tedy křivdí? — Jeho šílenost.  
A tak-li tomu, Hamlet náleží  
k té straně, které bylo křivděno:  
v své šílenosti nepřítele jen  
má Hamlet ubohý. — V tom kruhu zde  
ať moje přiznání, že nechtěl jsem  
zlo úmyslně, omluví mne, pane,  
tou měrou vaší mysli šlechetné,  
že přes krov domu šíp jsem vystřelil  
a zranil bratra._

**LAERT**:

            _V místě tom své duše,  
jež nejvíc mělo by mne k pomstě hnát,  
jsem uspokojen, ale v podmínkách  
své cti se držím podál: nechci smíru,  
až starší mistři ve cti proslulí  
svým hlasem rozhodnou a příkladem,  
jak zachovat mám jméno bez kazu.  
Až potud vaši nabízenou lásku  
jak lásku přijímám a nikterak  
jí nechci ukřivdit._

**HAMLET**:

_Já s radostí to uznávám a rád  
si pošermuji v sázce bratrské.  
Sem končíře. — A začněm._

**LAERT**:

            _Jeden mně._

**HAMLET**:

_Jen podklad budu lesku vašeho;  
cvik váš od mojí neumělosti  
jak hvězda v tmavé noci ohnivě  
se bude odrážet._

**LAERT**:

            _Toť posměch, pane._

**HAMLET**:

_Ne, při té ruce!_

**KRÁL**:

            _Mladý Osriku,  
již zbraň jim dejte. — Milý Hamlete,  
vy znáte sázku._

**HAMLET**:

            _Velmi dobře, pane;  
na slabšího jste vsadil, Milosti._

**KRÁL**:

_Však nebojím se; viděl jsem vás oba;  
on zlepšil se a protož dopřál nám  
i výhody._

**LAERT**:

            _Ten příliš těžký jest;  
chci zkusit jiný._

**HAMLET**:

            _Ten mi právě vhod.  
Jsou všechny stejně dlouhé?_

_Postaví se k šermu._

**OSRIK**:

            _Jsou, můj princi._

**KRÁL**:

_Tam na stůl dejte s vínem poháry. —  
Když Hamlet bodne jednou, po druhé,  
neb v třetím výpadu bod oplatí,  
ať zahřmí děla ze všech cimbuří:  
král Hamletovi na zdar připije  
a v pohár hodí perlu skvostnější,  
než mělo čtvero králů po sobě  
zde v dánské koruně. Sem s poháry;  
a kotle zahovořte k polnicím;  
vřesk polnic dělostřelcům na valech  
a děla k nebi, k zemi nebesa:  
„Král na zdraví teď pije Hamletovi!“  
Již začněte; a pozor, soudcové._

**HAMLET**:

_Jsem hotov, pane._

**LAERT**:

            _Hotov._

_Šermují._

**HAMLET**:

            _Bod!_

**LAERT**:

            _Ne!_

**HAMLET**:

            _Soud! —_

**OSRIK**:

_To očividný bod._

**LAERT**:

            _Je dobře. — Dál._

**KRÁL**:

_Stůj! — Víno sem. Ta perla, Hamlete,  
je tvoje. Na tvé zdraví!_

_Tuš; střelba z děl za scénou._

            _Nuž ten pohár  
mu podejte._

**HAMLET**:

_Dřív skončím výpad; postavte ho tam.  
Dál —_

__Šermují.__

            _Zase bod. — Co tomu říkáte?_

**LAERT**:

_To trefa, trefa! — Já se přiznávám._

**KRÁL**:

_Syn vyhrá._

**KRÁLOVNA**:

            _Tělnat jest, má krátký dech.  
Zde, Hamlete, můj šátek, setři pot.  
Na tvoje štěstí pije královna._

**HAMLET**:

_Má dobrá paní!_

**KRÁL**:

            _Nepij, Gertrudo!_

**KRÁLOVNA**:

_Já chci, můj choti; prosím, dovolte._

**KRÁL** _(stranou)_:

_Toť pohár s jedem; příliš pozdě již._

**HAMLET**:

_Teď, matko, nesmím píti, hned však, hned._

**KRÁLOVNA**:

_Pojď, osuším ti tvář._

**LAERT**:

_Teď, králi, bodnu já._

**KRÁL**:

            _To nemyslím._

**LAERT** _(stranou)_:

_Přec jen to proti mému svědomí._

**HAMLET**:

_Nuž, Laerte, do třetice, začněte.  
Vy jenom laškujete; prosím vás,  
již celou silou na mne udeřte;  
mám strach, že ze mne tropíte si žert._

**LAERT**:

_Že tak? Tož pojďte._

_Šermují._

**OSRIK**:

_Nic, ani zde, ni tam._

**LAERT**:

_Teď kryjte se!_

_LAERT zraní HAMLETA; v zápasu vymění své končíře a HAMLET zraní LAERTA._

**KRÁL**:

_Již rozdělte je; rozjitření jsou._

**HAMLET**:

_Ne, ještě jednou. —_

_KRÁLOVNA klesá._

**OSRIK**:

            _Hleďte, královna!_

**HORATIO**:

_Hle, oba krvácejí. Jak vám jest,  
můj princi?_

**OSRIK**:

            _Laerte, jak vám jest?_

**LAERT**:

            _Jak sluce; —  
v své vlastní oko lapen, Osriku!  
Jsem právem zabit vlastním úkladem._

**HAMLET**:

_Co královna?_

**KRÁL**:

            _Je v mdlobách, vidouc krev._

**KRÁLOVNA**:

_Ne, ne, ten nápoj! — Ó můj Hamlete,  
ten nápoj, nápoj! — Otrávena jsem._

__Zemře.__

**HAMLET**:

_Ó bídáctví! Hoj! Dveře zamkněte!  
Toť zrada! Pátrejte, kde vězí, kde?_

**LAERT** _(klesne)_:

_Zde, Hamlete! Jsi zabit, Hamlete,  
a žádný světa lék ti nepomůže;  
půl hodiny ti žití nezbývá.  
Ten zrádný nástroj ve své ruce máš;  
je neotupen, jedem napuštěn.  
Zlý úklad obrátil se proti mně;  
hle, tady ležím, bych víc nepovstal.  
Tvá matka otrávena; — nelze víc —  
král, král jest vinen._

**HAMLET**:

            _Hrot že napuštěn?  
Tož, jede, svoje dílo dokonej._

_Probodne KRÁLE._

**VŠICHNI**:

_Ha! Zrada! Zrada!_

**KRÁL**:

_Ó, přec mne chraňte, moji přátelé;  
jsem pouze raněn!_

**HAMLET**:

_Zde, cizoložný, kletý, vražedný  
ty Dáne, dopij z toho poháru.  
Je ta tvá perla zde? — Jdi za matkou._

_KRÁL zemře._

**LAERT**:

_Má spravedlivou mzdu; jed míchal sám.  
Můj čacký Hamlete, my navzájem  
si odpusťme a mého otce smrt  
ať na tě nepadne, ni na mne tvá!_

__Zemře.__

**HAMLET**:

_Bůh ti ji odpusť! Já jdu za tebou.  
Horatio, jsem mrtev. — S bohem buď,  
nešťastná královno! — Vy ostatní,  
kdož bledí, třesoucí se hledíte  
na příběh ten, jen němí svědkové  
těch dějstev, — kdybych jenom času měl —  
— však smrt, ten biřic, rychle zatýká —  
Ó mohl bych vám vyprávět; — však dost.  
Horatio, já umírám, tys živ;  
mne a mou věc všem vylič spravedlivě,  
jimž neznáma._

**HORATIO**:

            _To věru neučiním;  
jsem více starý Říman nežli Dán; —  
zde zbylo jedu._

**HAMLET**:

            _Jako že jsi muž,  
dej mně tu číši; ty nech být; Bůh svědkem,  
já chci to dopít. — Můj Horatio,  
ty věci zůstanou-li neznámy,  
jak porušené jméno zanechám!  
V svém srdci jestli jsi mne choval kdy,  
mžik zdrž se blaženosti nebeské  
a v strastech dýchej k krutém světě tom,  
bys o mně vypravoval._

_Zdaleka pochod; střelba za scénou._

            _Jaký hluk  
to válečný?_

**OSRIK**:

            _To mladý Fortinbras,  
jenž z Polska vítězně se navrací,  
dal v pozdrav střílet poslům z Anglie._

**HAMLET**:

_Ó, umírám, Horatio; jed prudký  
mé smysly obestírá mrákotou.  
Zpráv anglických se více nedočkám,  
však předzvídám, že bude na trůn volen  
zde Fortinbras; můj zmírající hlas  
mu náleží. To řekni mu a vše  
ty vážnější i menší příhody,  
jež tady působily. — Ostatní  
jest mlčení._

__Zemře.__

**HORATIO**:

_Teď puká velké srdce. — Dobrou noc,  
můj dobrý kníže! Sbory andělské  
tě uzpívejte v klid._

_Pochod za scénou._

            _Proč spěje sem  
to bubnů víření?_

_Vystoupí FORTINBRAS, ANGLIČTÍ VYSLANCI a jiní s bubny a prapory._

**FORTINBRAS**:

            _Kde jest ten výjev?_

**HORATIO**:

_Co chcete vidět? Hoře-li to jest  
neb úžas, — dále nehledejte již._

**FORTINBRAS**:

_Řež tato křičí vraždou. Hrdá smrti,  
v své věčné kobce jaký chystáš kvas,  
že tolik knížat jedním odstřelem  
tak sklálas krvavě?_

**PRVNÍ POSEL**:

            _To děsný pohled;  
věc naše došla pozdě z Anglie.  
Ten sluch je mrtev, jenž měl vyslechnout,  
že splněn jeho rozkaz: Rosenkrantz  
a Guildenstern že již skonali.  
Kde díků dojdeme?_

**HORATIO**:

            _Ne z těchto úst,  
i kdyby živa mohla děkovat;  
on nikdy nedal rozkaz k jejich smrti.  
Že však té věci krvavé tak v sled  
vy z polských válek a vy z Anglie  
jste přišli sem, — ta těla vystavit  
již dejte na vysokém lešení  
všem na podívanou a dovolte,  
bych řek’ tam světu nevědoucímu,  
jak všechny tyto věci dály se.  
To bude zvěst o činech smilnických  
a krvavých a nepřirozených,  
o božích soudech, vraždách náhodných,  
o smrtích nástrahou i násilím; —  
a koncem úklady jak selhaly  
a padly zpět na hlavu strůjcovu.  
To vše vám v pravdě mohu povědít._

**FORTINBRAS**:

_Již chvátejme to vyslechnout a hned  
ať shromáždí se šlechta nejvyšší.  
Já sám jen žalně beru štěstí své;  
mám dávná práva v tomto království,  
jichž teď se chopit káže povinnost._

**HORATIO**:

_Též o tom budu muset mluviti,  
tož z jeho úst, jichž hlas jich získá víc.  
Leč bez odkladu vše se vykonej,  
neb mysli lidu pobouřeny jsou,  
by po úkladech, bludech nevzniklo  
víc nehod ještě._

**FORTINBRAS**:

            _Čtyři setníci  
ať nesou na lešení Hamleta  
jak vojína; on jistě na trůnu  
by královsky se býval osvědčil.  
A za průvodu hudba válečná  
a zvyky vojenské ať hlasitě  
zaň promluví. —  
Již těla vzhůru. — Pohled, jako ten,  
jest pro bojiště, — zde však přesmuten.  
Ať vojsko střílí._

_Pohřební pochod. Odejdou, nesouce mrtvá těla; potom střelba z děl._

</section>
