---
title: JEDNÁNÍ ČTVRTÉ
contentType: prose
---

<section>

## Scéna 1.

_Síň na hradě._

_Vystoupí KRÁL, KRÁLOVNA, ROSENKRANTZ a GUILDENSTERN._

**KRÁL**:

_Jest obsah v hlubokém tom vzdychání  
a v těchto stonech; vysvětlete je;  
je radno, abychom jim rozuměli.  
Kde jest váš syn?_

**KRÁLOVNA**:

_Své místo na chvilku jen opusťte!_

_Odejdou ROSENKRANTZ a GUILDENSTERN._

_Ó choti můj, co zřela jsem v tu noc!_

**KRÁL**:

_Co, Gertrudo? Jak Hamletovi jest?_

**KRÁLOVNA**:

_Tak zuří jako moře s vichřicí,  
když spolu zápasí, kdo mocnější.  
V svém divém záchvatu cos uslyšev  
se hnouti za čalounem, vytrh’ meč  
a vzkřiknuv: „Myš, to myš!“ v té mozkové  
své chorobnosti skryta, neviděna  
tam zabil toho starce dobrého._

**KRÁL**:

_Ó, těžký čin! Na oněch místech být,  
tak bylo by se přihodilo nám.  
Jest jeho volnost plna hrozeb všem,  
vám samé, nám a vůkol každému.  
Jak omluvíme krvavý ten čin?  
Neb za vinu to budou dávat nám,  
jichž opatrností měl na uzdě  
být držán, poután, lidí vzdalován  
ten mladík šílený. Však naše láska  
tak velká byla, že jsme nechtěli  
ni rozumět, co radno nejvíce;  
leč jako ten, kdo zlou má chorobu,  
by v známost nevešla, ji nechali jsme  
užírat samý kořen života.  
Kam odešel?_

**KRÁLOVNA**:

                        _Kams tělo odvléká,  
jež zabil; nad ním jeho šílenost  
jak vzácný kov, jenž v směsi sprostých rud  
se odráží, teď čistá jeví se;  
neb oplakává to, co učinil._

**KRÁL**:

_Ó, Gertrudo, již pojďme! — Nedotkne  
se ještě slunce horských vrcholů  
a na lodi jej odpravíme v dál.  
Za tento mrzký skutek postavit  
se musí veškerý náš majestát  
i obratnost, by omluvily jej.  
Hoj, Guildensterne!_

_Vrátí se ROSENKRANTZ a GUILDENSTERN._

                                       _Jděte, přátelé,  
a vezměte někoho na pomoc:  
princ Hamlet zabil ve svém šílenství  
Polonia a z komnat matčiných  
jej odvlek’; jděte, vyhledejte jej.  
Řeč vaše vlídná buď; a dopravte  
to tělo do kaple. — Již spěšte, prosím._

_Odejdou ROSENKRANTZ a GUILDENSTERN._

_Pojď, Gertrudo, své nejmoudřejší teď  
si vyzvem přátele a řeknem jim,  
co učiniti máme v úmyslu  
a co se přihodilo ne včasně.  
Tak utrhačství snad, jehožto šepot  
se bude nésti světa okruhem  
a jako dělo namířené v cíl  
svou otrávenou střelu ponese,  
snad mine naše jméno, stihnouc jen  
vzduch nezranitelný. Teď pojďme, k činu!  
Mám duši plnou rozladu a stínu._

_Odejdou._

## Scéna 2.

_Jiná síň na hradě._

_Vystoupí HAMLET._

**HAMLET**:

_Bezpečně uložen._

**GUILDENSTERN** a **ROSENKRANTZ** _(za scénou)_:

_Hamlete! Princi Hamlete!_

**HAMLET**:

Ticho! Jaký to hluk? Kdo volá Hamleta? Aha, tady jsou.

_Vystoupí ROSENKRANTZ a GUILDENSTERN._

**ROSENKRANTZ**:

Co učinil jste, princi, s mrtvolou?

**HAMLET**:

Smíchal ji s prachem, jemuž náleží.

**ROSENKRANTZ**:

Povězte nám, kde jest, abychom ji vyzvedli a odnesli do kaple.

**HAMLET**:

Nevěřte tomu!

**ROSENKRANTZ**:

Nevěřit? Čemu?

**HAMLET**:

Že umím zachovati vaše tajemství, a ne své. Kromě toho, býti tázán od — houby! Jakou odpověď má dáti králevic?

**ROSENKRANTZ**:

Máte mne za houbu, můj princi?

**HAMLET**:

Ano, pane, za houbu, která vsává do sebe královu přízeň, jeho odměny a rozkazy. Ale takoví dvořané poslouží králi nejlépe až na konci: on si je drží jako opice v koutku čelistí; napřed je ožvýká a naposled spolkne. Potřebuje-li, co jste nasáli, jenom vás zmáčkne, a tak, houbo, jsi opět suchá.

**ROSENKRANTZ**:

Nerozumím vám, princi.

**HAMLET**:

To mne těší, trefná řeč si pospí v uchu pošetilém.

**ROSENKRANTZ**:

Můj princi, musíte nám říci, kde mrtvola jest, a potom jíti s námi ke králi.

**HAMLET**:

Mrtvola jest v králi, ale král není v mrtvole. Král jest věc —

**GUILDENSTERN**:

Věc, můj princi?

**HAMLET**:

— z ničeho. Doveďte mne k němu. Schovej se, liško; — a všichni hajdy za ní!

## Scéna 3.

_Jiná síň na hradě._

_Vystoupí KRÁL provázen._

**KRÁL**:

_Já poslal hledat jej i mrtvolu.  
Jak nebezpečno jest, že člověk ten  
tak volný obchází! Však nesmíme  
naň dokročiti přísným zákonem:  
je milován od bezhlavého množství,  
jež zrakem rádo má, ne rozumem.  
Kde tak, tam váží viníkův se trest,  
však nikdy vina. — Aby ale šlo  
vše hladce, urovnaně, musí se  
to jeho náhlé vypravení zdát  
věc rozvážená. Neduh zoufalý  
jen lékem zoufalým se vyléčí,  
neb vůbec ne._

_Vystoupí ROSENKRANTZ._

                          _Nuž, jak? Co stalo se?_

**ROSENKRANTZ**:

_Kde složil mrtvé tělo, králi můj,  
nám z něho nelze dostat._

**KRÁL**:

                                                   _Kde jest on?_

**ROSENKRANTZ**:

_Zde venku, pane, k vaší libosti._

**KRÁL**:

_Sem k nám ho přiveďte._

**ROSENKRANTZ**:

_Hoj, Guildensterne, přiveď prince sem!_

_Vystoupí HAMLET a GUILDENSTERN._

**KRÁL**:

Nuž, Hamlete, kde jest Polonius?

**HAMLET**:

U večeře.

**KRÁL**:

U večeře! Kde?

**HAMLET**:

Ne, kde jí sám, ale kde jest pojídán; jistá státní rada politikářských červů se právě dala do něho. Takový červ jest vám hotový císař co do stravy. My krmíme všechny tvory, abychom vykrmili sebe, a samy sebe krmíme pro ponravy. Váš tlustý král a hubený žebrák jsou toliko různá jídla, dvě mísy na jediný stůl; a to je konec.

**KRÁL**:

Ach žel, žel!

**HAMLET**:

Člověk může chytat ryby na červa, který pojedl krále, a jísti rybu, která snědla toho červa.

**KRÁL**:

Co chceš tím říci?

**HAMLET**:

Nic než vám ukázat, jak může král cestovati útrobami žebráka.

**KRÁL**:

Kde jest Polonius?

**HAMLET**:

V nebi; pošlete se tam podívat; nenajde-li ho váš posel tam, hledejte ho sám na tom druhém místě. Ale, abych pravdu řek’, nenajdete-li ho do měsíce, vyčicháte ho, až půjdete po schodech tam na galerii.

**KRÁL** _(k některým z průvodu)_:

Jděte, hledejte ho tam.

**HAMLET**:

On počká, než přijdete.

_Někteří odejdou._

**KRÁL**:

_K tvé vlastní bezpečnosti, Hamlete,  
jež jest nám drahá tak, jak přetěžce  
nám žel jest toho, co jsi učinil,  
ten čin tě musí odsud vzdáliti  
s rychlostí ohně. Tedy připrav se;  
loď pohotově, vítr příznivý,  
tvůj průvod čeká, vše je schystáno  
na cestu do Anglie._

**HAMLET**:

                                    _Do Anglie?_

**KRÁL**:

_Tak, Hamlete!_

**HAMLET**:

                            _Je dobře._

**KRÁL**:

                                               _Ano, jest,  
jen kdybys dobře znal náš úmysl._

**HAMLET**:

Já vidím cheruba, jenž vidí jej. Ale pojďme. Do Anglie! S bohem, drahá matko!

**KRÁL**:

Tvůj milující otec, Hamlete.

**HAMLET**:

Moje matko! — Otec a matka jsou muž a žena; muž a žena jsou jedno tělo a protož: moje matko! Vzhůru do Anglie!

__Odejde.__

**KRÁL**:

_Jen v patách za ním; vylákejte jej  
co možno nejrychleji na koráb.  
Nic neleňte, dnes večer musí pryč;  
vše zpečetěno jest a spraveno,  
co k věci patří, prosím, chvátejte._

_Odejdou ROSENKRANTZ a GUILDENSTERN._

_Mé přízně vážíš-li si, Anglie,  
— jak naučila tě má velká moc  
si vážit jí, neb čerstvá dosavad  
a rudá jizva jest po dánském meči  
a volně úcta tvá nám skládá hold, —  
tož nepřijímej chladně rozkaz ten  
náš svrchovaný, který obsažen  
jest plně v listech, sepsaných v ten cíl,  
by Hamlet rázem tam byl usmrcen.  
To učiň, Anglie; neb horečkou  
mi v krvi řádí on a vyléčit  
mne musíš ty. Ať cokoli se děje,  
dřív radosti mé srdce nedospěje._

__Odejde.__

## Scéna 4.

_Pláň v Dánsku._

_Vystoupí FORTINBRAS, SETNÍK a vojsko na pochodu._

**FORTINBRAS**:

_Nuž, jděte, setníku, a doneste  
můj pozdrav králi Dánů. Rcete mu,  
že Fortinbras, po jeho svolení,  
jej žádá o průvod na slíbeném  
tom pochodu přes jeho království.  
Kde sejdem se, vám známo. Libo-li  
jest jeho Milosti cos od nás chtít,  
před jeho tvář se slušně dostavíme;  
a to mu vyřiďte._

**SETNÍK**:

                               _Tak, pane můj._

**FORTINBRAS**:

_Vpřed, pozvolna!_

_Odejde FORTINBRAS s vojskem._

_Vystoupí HAMLET, ROSENKRANTZ, GUILDENSTERN a j._

**HAMLET**:

_Můj dobrý pane, čí ta vojska jsou?_

**SETNÍK**:

_Jsou z Norska, pane._

**HAMLET**:

_Kam na pochodu, pane, prosím vás?_

**SETNÍK**:

_Kams do Polska._

**HAMLET**:

_Kdo velí jim?_

**SETNÍK**:

_Synovec krále Norů, Fortinbras._

**HAMLET**:

_A jde to až do Polska samého,  
či pouze k hranicím?_

**SETNÍK**:

_Bych pravdu řek’ a bez všech přídavků,  
jdem vydobýti malou země píď,  
jež v sobě nemá víc než jméno zisku.  
Pět dukátů bych za ni nepodal  
a nevynese důchod tučnější  
ni králi norskému ni Poláku,  
i kdyby chtěl ji komu lénem dát._

**HAMLET**:

_Tož tedy Polák nebude jí hájit?_

**SETNÍK**:

_Ba ano, neboť obsazena již._

**HAMLET**:

_Dvé tisíc životů a dukátů  
na dvacet tisíc nerozhodne spor  
toto stéblo slámy. Bohatství  
a přílišného pokoje to vřed,  
jenž dovnitř puká, a na zevnějšek  
nic nejeví, proč člověk umírá.  
Mé díky, pane!_

**SETNÍK**:

                             _Bůh vás provázej._

__Odejde.__

**ROSENKRANTZ**:

_Můj princi, není-li vám libo jít?_

**HAMLET**:

_Hned budu za vámi. Jen jděte napřed._

_Odejdou všichni kromě HAMLETA._

_Jak všechno kolem obviňuje mne  
a rozněcuje línou pomstu mou!  
Co člověk jest, když hlavní jeho dobro  
a žití jeho zisk jen spaní jest  
a krmení se? — Dobytče, nic víc.  
On, jenž v nás vložil sílu myšlení  
tak velikou, vpřed pohlížející  
i za sebe, nás jistě nedařil  
tou schopností a božským rozumem,  
by neupotřeben v nás trouchnivěl.  
Teď, zdali zvířecím to zapomněním  
neb slabošským snad jiným vrtochem,  
jenž hloubá přílišně o věci té,  
— tož přemýšlením, které čtvrceno,  
má v sobě jednu čtvrtku moudrosti  
a ze tří čtvrtí jest jen zbabělost, —  
já nevím, proč jsem živ, bych říkal jen:  
„To třeba vykonat“, — když přece mám  
své proč, a vůli, sílu, prostředky  
to vykonati! Příklady tak hmatné  
jak sama země podněcují mne.  
Hle, tento voj tak četný, mohutný,  
a veden princem útle mladistvým,  
jenž nadšen duchem božské ctižádosti  
všem neviděným čelí příhodám,  
všanc vydávaje, co je smrtelno  
a nejisto, na pospas Štěstěny  
a smrti, nebezpečí — a to vše  
jen za skořápku! — V pravdě velkým být  
žeť neznamená nepohnouti se  
bez velké příčiny, však velkodušně  
v spor vejít o stéblo, když v sázce čest.  
Zač tedy stojím já, když otce mám,  
jenž zavražděn, a matku sprzněnou,  
když krev a rozum ve mně bouří se  
a spát to nechám vše a k hanbě své  
zřím dvacet tisíc lidí na smrt jít  
za pouhý přelud, slávy svatozář  
se k hrobům ubírat jak na lože,  
v boj o dlaň půdy, na níž nemohou  
se ani srazit v šik ty zástupy  
a která na hrob není velká dost  
a obsáhlá, by jala zabité!  
Ó, nadál ať jsou krví zbroceny  
mé myšlenky, neb ve všem bezcenny._

__Odejde.__

## Scéna 5.

_Elsinor. — Síň na hradě._

_Vystoupí KRÁLOVNA, HORATIO a ŠLECHTIC._

**KRÁLOVNA**:

_Já nechci mluvit s ní._

**ŠLECHTIC**:

_Jest neodbytná, ano zoufalá;  
stav její mysli vskutku budí žal._

**KRÁLOVNA**:

_Co žádá?_

**ŠLECHTIC**:

                 _Mnoho mluví o otci,  
dí, že, jak slyší, svět je šalebný,  
a těžce vzdychá, do prsou se bije,  
stebélko slámy zlostně podupe  
a mluví věci v jedno zmatené,  
jež mají v sobě jenom smyslu půl.  
Řeč její pouhé nic, však beztvárný  
ten způsob její pudí k domyslům  
ty, kteří slyší; hádají sem tam  
a jako láty slova spichují,  
jež hodí se k jich vlastním smyšlenkám.  
A jak to její hlavou kývání  
a mžikání a její posunky  
znát dávají, by člověk soudit moh’,  
že dá se myslit, ač nic jistého,  
přec neblahého dost._

**HORATIO**:

                                         _Jest žádoucno  
s ní promluvit, neb mohla v mysli zlé  
by vtrousit nebezpečné domněnky._

**KRÁLOVNA**:

_Ať vejde._

_Odejde ŠLECHTIC._

__(Stranou.)_ Mé choré duši, jak už chce to hřích,  
jest každá cetka věštbou příhod zlých.  
Tak neobratná vina jest v svém klamu,  
že krýt se chtějíc, zradí sebe samu._

_Vrátí se ŠLECHTIC s OFELIÍ._

**OFELIE**:

_Kde jest ta krásná Majestátnost Dánska?_

**KRÁLOVNA**:

_Jak jest, Ofelie?_

**OFELIE** _(zpívá)_:

_Jak věrného jen miláčka  
mám poznat z jiných všech? —  
Po lasturovém klobouku  
a holi, sandálech._

**KRÁLOVNA**:

_Ach, milá slečno, co ta píseň značí?_

**OFELIE**:

_Co říkáte? — Ne, prosím, poslyšte:_

__(Zpívá.)_  
Jest mrtev, pryč jest, paní má,  
jest mrtev, pryč, můj hoch;  
má u hlav trávník zelený  
a kámen u svých noh._

_Ó! — O!_

**KRÁLOVNA**:

_Co to? — Ofelie — —_

**OFELIE**:

                                           _Jen slyšte, prosím:_

__(Zpívá.)_  
Měl rubáš bílý jak horský sníh —_

_Vystoupí KRÁL._

**KRÁLOVNA**:

_Ach, vizte, choti můj!_

**OFELIE** _(zpívá)_:

_jen květy místo zdob  
a liják věrných slzí v nich,  
jak dávali je v hrob._

**KRÁL**:

_Jak jest, má krásná dívko?_

**OFELIE**:

Dobře, zaplať Bůh. Povídají, že sova bývala pekařova dcera. Můj Spasiteli! — My víme, co jsme, ale nevíme, co z nás asi bude. Bůh vám žehnej u stolu!

**KRÁL**:

Vzpomíná svého otce.

**OFELIE**:

Prosím vás, ani slova o tom; a budou-li se vás ptáti, co to znamená, řekněte jim tak:

__(Zpívá.)_  
Je zítra svatý Valentin,  
   je dřív než ranní svit;  
já, dívka pod tvým okénkem,  
   tvůj Valentin chci být._

_On vstal a šaty oblékl  
   a dveře odemk’ hned;  
šla panna v chýš a pannou již  
   se nevrátila zpět._

**KRÁL**:

_Krásná Ofelie!_

**OFELIE**:

_La, la! — Bez přísah, skončím:_

__(Zpívá.)_  
Při svatých všech a světicích,  
   ó žel a hanba dost!  
Nás vezme hoch, kdy a kde moh’ —  
   ó to je pěkná ctnost._

_Dí ona: „Než’s mne ošidil,  
   ty slíbils mne si vzít.“  
Ba docela, jen’s neměla  
   mi do komůrky jít._

**KRÁL**:

_Jak dlouho jest už tak?_

**OFELIE**:

Doufám, že bude všechno dobře. Musíme býti trpěliví; ale já nemohu než plakat, když si pomyslím, že jej položili do té hlíny studené. Můj bratr se to dozví, a tak vám děkuji za vaše dobré rady. Pojď, můj kočárku! Dobrou noc, dámy; dobrou noc, mé roztomilé dámy. Dobrou noc, dobrou noc.

_Odejde_.__

**KRÁL**:

_Hned spěšte za ní; dobře střežte ji._

_Odejde HORATIO._

_Ó, to jest hlubokého žalu jed  
a ze smrti vznik’ otce jejího.  
Ó Gertrudo, když strasti přicházejí,  
tu nejdou, osamělí špehové,  
leč v pluku! — Nejprv její otec zabit,  
pak syn váš pryč, sám strůjce násilný  
vyhnanství, jež si plně zasloužil;  
lid chmurný, zakalený, nezdravý  
v svých myšlenkách a ve svých šepotech  
o smrti dobrého Polonia;  
— a věru jednali jsme zpozdile,  
že pohřbili jsme jej tak o překot; —  
Ofelie, ta dívka ubohá,  
své vlastní oddálena soudnosti,  
bez níž jsme malbami neb pouhá zvěř;  
a naposled, co vážno tak jak vše,  
z Francie tajně její bratr přišed  
se krmí žasem, mraky halí se  
a dost má šeptalů, by plnili  
sluch jeho morovými pověstmi  
o smrti otcově. V tom prázdný klep,  
chud na látku, nic váhat nebude  
nás obviňovat z ucha do ucha.  
Ó drahá moje Gertrudo, to vše  
jak dělo vražedné na mnohých místech  
mi dává přebytečnou smrt._

_Hluk za scénou._

**KRÁLOVNA**:

                                                     _Co značí  
ta vřava?_

**KRÁL**:

                  _Kde jsou moji Švýcaři?  
Ať dveře obsadí!_

_Vystoupí jiný ŠLECHTIC._

                                 _Co děje se?_

**ŠLECHTIC**:

_Můj králi, zachraňte se! — Moře tak  
se nevypíná ze své oblasti  
a ploché břehy bouřněj’ nehltá,  
jak mladý Laert, jsa v čele zbouření,  
na vaše služebníky doráží.  
Dav luzy zve ho pánem, a jak svět  
by teď měl započít a starobylost  
se zapomněla, zvyk již neznán byl,  
— tož pečeť řádů všech a podpora, —  
jen křičí: „Volme! Laert ať králem jest!“  
a čepice a ruce, jazyky  
to hlaholí a nesou k oblakům:  
„Laert ať jest králem! Laert ať králem jest!“_

**KRÁLOVNA**:

_Jak vesele na stopě nepravé  
si vydávají! Opačný to sled,  
vy bídní dánští psi!_

**KRÁL**:

_Již dveře rozbili._

_Vystoupí LAERT ozbrojen; DÁNOVÉ za ním._

**LAERT**:

                                _Kde jest ten král?  
Vy muži, všichni venku zůstaňte._

**DÁNOVÉ**:

_Ne, vpusť i nás!_

**LAERT**:

                               _Já prosím, dovolte._

**DÁNOVÉ**:

_Tož ano, ano._

_DÁNOVÉ vyjdou ze dveří._

**LAERT**:

_Dík! Dveře chraňte! — Bídný králi,  
vrať mi mého otce!_

**KRÁLOVNA**:

                                     _Klidně, dobrý Laerte._

**LAERT**:

_Ta krůpěj krve, která klidná jest,  
mne zove pankartem a na otce  
mi křičí, že byl ženou podváděn;  
ba mezi čisté, cudné obrví  
mé matky vpaluje znak nevěstky._

**KRÁL**:

_Co, Laerte, jest, že vzpoura tvá má vzhled  
tak obrovitý? Nech jej, Gertrudo,  
nic neboj se o naši osobu:  
jeť taká božskost králi záštitou,  
že zrada, v to, co chce, jen nahlédnouc,  
již málo po své vůli činí dál.  
Nuž, Laerte, pověz, pročs tak popuzen?  
Jen nech jej, Gertrudo. Ty, muži, mluv._

**LAERT**:

_Kde jest můj otec?_

**KRÁL**:

                                    _Mrtev._

**KRÁLOVNA**:

                                                   _Ne však jím._

**KRÁL**:

_Ať dosyta se táže._

**LAERT**:

_Jak zemřel? Nedám s sebou kejkle hrát!  
Vem peklo věrnost, nejčernější ďábel  
vše přísahy; a milost, svědomí  
se zřiťte do nejhlubší propasti!  
Já čelím zatracení, tady jsem,  
všanc dávaje i ten i onen svět,  
ať přijde cokoli; jen plnou měrou  
chci pomstít otce._

**KRÁL**:

                                  _Kdo vám zbraňuje?_

**LAERT**:

_Má vůle jen to může, nikdo víc  
na širém světě. A svých prostředků  
tak dobře užiju, že daleko  
se s málem dostanou._

**KRÁL**:

                                          _Nuž, dobrý Laerte,  
když chcete dopídit se jistoty  
o smrti svého otce drahého,  
tož rcete, v pomstě vaší psáno-li  
brát sázku šmahem, schvátit přítele  
i nepřítele, ty, kdož vyhráli,  
i ty, kdož tratí?_

**LAERT**:

                             _Pouze jeho vrahy._

**KRÁL**:

_A vy je tedy chcete poznati?_

**LAERT**:

_Hle, takto jeho pravým přátelům  
až dokořán svou náruč otvírám  
a jako pelikán, jenž v lásce své  
se vzdává života, je napojit  
chci vlastní krví._

**KRÁL**:

                                _Aj, teď mluvíte  
jak dobrý syn a jako pravý šlechtic.  
Že já jsem smrtí otce nevinen  
a z hlubokosti duše želím jí,  
tak přímo pronikne vám na rozum,  
jak den do vašich očí._

**DÁNOVÉ** _(venku)_:

                                         _Vpusťte ji!_

**LAERT**:

_Ha! — Co to hlučí? —_

_Vystoupí OFELIE._

_Ó žáre bolu, sžehni mozek můj!  
Vy, slzy solí trpké sedmkrát,  
cit vypalte a schopnost očí mých!  
Bůh svědkem, vyvážím tvou šílenost,  
až naše miska zvrátí vahadlo.  
Ó růže májová, mé drahé děvče,  
ty dobrá sestro má, Ofelie!  
Ó Bože, možno-li, duch mladé dívky  
by tak byl smrtelný, jak život starcův?  
Je ve své lásce něžná příroda,  
a kde jest něžná, vzácný nějaký  
vzor sebe samé za tím posílá,  
co miluje._

**OFELIE** _(zpívá)_:

_Tvář nepokrytu na marách  
jej nesli; — žel, ó žel!  
A mnohá slza skrápla, ach —_

S bohem buď, můj holoubku!

**LAERT**:

Jsouc při rozumu, kdybys pomsty své se dovolávala, tak nemohla bys dojmouti.

**OFELIE** _(zpívá)_:

_Musíte zpívat: „Dolů pojď!“  
když voláte jej dolů._

Ó, jak hezky vrčí k tomu kolovrátek. — To je o tom falešném správci, jenž ukrad’ dceru svého pána.

**LAERT**:

_To nic je víc než věcnost._

**OFELIE** _(rozdává květiny)_:

Zde rozmarýna; ta jest na památku; prosím vás, milý, vzpomeňte si na mne. A tady macešky pro přemýšlení.

**LAERT**:

Toť naučení v šílenosti: přemýšlet a vzpomínat.

**OFELIE**:

Zde pro vás vonný kmín a orlíčky: zde routa vám a tady snítka pro mne; tak svátečně bychom jí mohli říkat „boží květ“. Ó, vy musíte svou routu nosit jinak než já. A tady chudobka. Ráda bych vám dala trochu fialek, ale všecky povadly, co můj otec zemřel. Povídají, že měl lehkou smrt —

__(Zpívá.)  
_Neb hezký, milý Robin jest  
má radost jediná —_

**LAERT**:

_Stesk, zamyšlení, vášeň, peklo samo  
z úst jejích v půvab mění se a vděk._

**OFELIE** _(zpívá)_:

_A zdali nevrátí se již?  
A zdali nevrátí se již?  
Ne, ne, — spí věčný sen;  
ty jdi a umři jen,  
on nikdy nevrátí se již._

_Vous bílý jako sníh  
a jako len měl vlas;  
ten tam, šel spát, šel spát,  
a marno pro něj lkát. —  
Bůh jeho duši spas!_

A všechny duše křesťanské, modlím se k Bohu. Bůh s vámi.

__Odejde.__

**LAERT**:

_Vidíš to, Bože?_

**KRÁL**:

_Přec jenom, Laerte, musím promluvit  
o vašem hoři; jinak byste mi  
mé právo upřel. Nyní odstupte  
a volte nejmoudřejší z přátel svých,  
ať slyší, soudí mezi mnou a vámi,  
a přímo najdou-li, či nepřímo,  
nás vinny, dáme svoje království,  
svou korunu a život, vše, co naše,  
vám za pokutu. Nenajdou-li však,  
své trpělivosti nám dopřejte  
a s vaší duší pracovat chcem též,  
by ukojena byla._

**LAERT**:

                                 _Staň se tak;  
ten způsob smrti, pohřeb tajený,  
— ni odznak, meč, ni štít nad jeho kostmi,  
ni slavný obřad, zvyklá nádhera, —  
vše křičí o slyšení od nebes  
až k zemi tak, — že musím na potaz  
to dále zvát._

**KRÁL**:

                        _To také učiníte,  
a tam, kde vina bude, velký topor  
ať dopadne. Již, prosím, pojďte se mnou._

_Odejdou._

## Scéna 6.

_Jiná síň na hradě._

_Vystoupí HORATIO a sloužící._

**HORATIO**:

Kdo jsou ti lidé, co chtí se mnou mluvit?

**SLOUŽÍCÍ**:

Nějací námořníci, pane; říkají, že mají pro vás dopisy.

**HORATIO**:

Ať vejdou.

__SLOUŽÍCÍ odejde.__

Nevím, odkud v širém světě by mne kdo zdravil, kromě Hamleta.

_Vystoupí PLAVCI._

**PRVNÍ PLAVEC**:

Bůh vám žehnej, pane.

**HORATIO**:

Ať tobě žehná též.

**PRVNÍ PLAVEC**:

Tak, pane, učiní, když vůle jeho. Mám dopis pro vás, pane, od vyslance, jenž byl vypraven do Anglie, — jmenujete-li se Horatio, jak mi řečeno.

**HORATIO** _(čte)_:

„Horatio, až to zde prohlédneš, pomoz těmto lidem nějak dostati se ke králi; mají listy pro něho. Nebyli jsme ještě dva dni na moři, když loupežnický koráb, velmi silně vyzbrojený, začal nás honit. Vidouce, že nám plachty naše nestačí, odhodlali jsme se k nucené chrabrosti a v šarvátce dostal jsem se na jejich palubu. V týž okamžik odtrhli se od naší lodi, takže já sám stal se jejich zajatcem. Nakládali se mnou jako milosrdní zloději; ale věděli, co dělají, a musím se jim nějak odsloužit. Hleď, aby král dostal psaní, která jsem poslal, a chvátej potom ke mně, jako bys prchal před smrtí. Mám slova pro tvůj sluch, že oněmíš, a přece jsou ještě lehká proti váze věci. Ti dobří lidé dovedou tě tam, kde jsem. Rosenkrantz a Guildenstern plují dále do Anglie; o těch mám ti mnoho co vypravovat. Buď zdráv!

Ten, o němž ti vědomo, že jest tvůj Hamlet.“

_Již pojďte, vašim listům zjednám cestu;  
a jenom rychle, byste dovedli  
mne k tomu, od něhož je nesete._

_Odejdou._

## Scéna 7.

_Jiná síň na hradě._

_Vystoupí KRÁL a LAERT._

**KRÁL**:

_Mou nevinu teď vaše svědomí  
již musí zpečetit a v srdce své  
jak přítele mne pojmout musíte,  
když slyšel jste, a uchem bedlivým,  
že ten, jenž čackého vám zabil otce,  
též ukládal o bezživotí mé._

**LAERT**:

_Toť patrno; leč to mi řekněte,  
proč nedokročil jste na skutky ty  
tak zločinné a trestné v povaze,  
jak vaše bezpečnost a moudrost, vše  
vás mocně pudily?_

**KRÁL**:

                                    _Z dvou zvláštních příčin,  
jež vám snad slabošské se budou zdát,  
však mně jsou mocny. — Matka, královna  
se téměř živí jeho pohledem;  
a ona zas — ať mi to ctnost či hřích —  
tak sloučena jest s žitím, duší mou,  
že, jako hvězda pouze kolotá  
v svém vlastním kruhu, visím na ní já.  
A druhá příčina, proč nechci jít  
na soudy veřejné, jest velká láska,  
již chová k němu lidu nízký dav,  
jenž noře jeho vady v přízeň svou,  
jak pramen dřevo v kámen měnící,  
by jeho pouta za okrasy bral  
tak, že mé šípy, lehké přespříliš,  
by zpátky k mému luku letěly  
a k cíli ne, kam jsem je namířil._

**LAERT**:

_Tak šlechetného otce ztratil jsem  
a k zoufalství mi sestra dohnána,  
jež cenou svou a dokonalostí  
— to chválit možno-li, co bylo kdys —  
na věku toho stála vrcholu,  
svět vyzývajíc k ctnosti podobné.  
Však dojde k pomstě mé._

**KRÁL**:

                                                 _Tím nerušte  
svůj spánek; nesmíte se domnívat,  
že z bídné tak a tupé látky jsem,  
bych nebezpečím dal si rváti vous  
a za kratochvíli to sobě bral.  
Co nevidět však uslyšíte víc:  
já miloval jsem otce vašeho;  
též sebe milujem, a to, jak doufám,  
vás soudit naučí —_

_Vystoupí POSEL s listy._

                                      _Co jest? Co přináší?_

**POSEL**:

_Můj králi, od Hamleta dopisy;  
ten vaší Milosti; ten královně._

**KRÁL**:

_Od Hamleta? Kdo přines’ je?_

**POSEL**:

_Prý plavci, pane; já jich neviděl.  
Mně dal je Klaudio, jenž obdržel  
je od toho, kdo přinesl je._

**KRÁL**:

_Laerte, vy poslechněte list. — Ty odejdi._

_Odejde POSEL._

_(Čte.)_ „Vznešený a mocný! Vězte, že nah jsem vysazen do Vaší říše. Zítra dovolím si předstoupiti před Vaši královskou tvář, a vyprosiv si Vaši milost k tomu, vypovím příčinu svého náhlého a ještě více podivného návratu.

Hamlet.“

_Co znamená to? Jsou zas všichni zde?  
Či jest to podvod jen a na všem nic?_

**LAERT**:

_A znáte písmo?_

**KRÁL**:

                             _Ruka Hamletova.  
„Nah!“ — a zde v doušce praví: „samoten“.  
Co tomu říkáte?_

**LAERT**:

_Jsem bez rady. — Ať ale přijde si;  
vždyť samo choré srdce okřává,  
že dočkám se a do hrdla mu řeknu:  
„To spáchals ty!“_

**KRÁL**:

                                 _A Laerte, tak-li jest, —  
a jak by také jinak mohlo být? —  
zda chcete dát se vésti ode mne?_

**LAERT**:

_To, pane, chci; jen k míru nesmíte  
mne vést._

**KRÁL**:

                   _Jen k tvému míru vlastnímu.  
Když vrátil se, tou cestou přeplašen,  
a nehodlá-li víc ji podniknout,  
chci pohnouti jej k věci nějaké,  
jež nyní v mojí mysli dozrála,  
a kde, ať chce či nechce, padnout musí.  
Ni větřík nevzdechne pro jeho smrt,  
ba matka sama čin ten omluví  
a bude pouhou náhodou to zvát._

**LAERT**:

_Můj králi, dám se vámi ovládat  
tím spíše, učiníte-li to tak,  
že já v tom budu nástrojem._

**KRÁL**:

                                                      _To vhod.  
Když byl jste na cestách, tu mluvilo  
se mnoho v přítomnosti Hamleta  
jedné schopnosti, jíž nade vše  
prý záříte; vše jiné vlastnosti  
jej k závidění nepudily tak,  
jak tato jedna, která v očích mých  
má cenu nejmenší._

**LAERT**:

                                     _Jaká to schopnost?_

**KRÁL**:

_Jen pouhá stužka na klobouku mládí,  
však nutná též; neb mládí sluší tak  
ten lehký, bezstarostný šat, jejž nosí,  
jak usedlému věku sobolina  
a těžké roucho zdraví dodává  
vážnosti. — Před dvěma měsíci  
byl nějaký tu šlechtic normanský;  
— Francouze znám a s nimi jsem se bil  
a jsou to věru jezdci výborní —  
ten kavalír však zrovna čaroval:  
byl k svému sedlu jako přikován  
a také s koněm dělal zázraky,  
jak byl by jedno tělo, ducha půl  
s tím statným zvířetem; ba překonal  
mé všechno pomyšlení tak, že já  
ni představou těch obratů a kousků  
postihnout neumím, co dělal on._

**LAERT**:

_A byl to Norman?_

**KRÁL**:

                                   _Norman._

**LAERT**:

                                                      _Jak jsem živ,  
Lamond._

**KRÁL**:

                 _Týž._

**LAERT**:

_Znám jej dobře; šperkem jest  
a drahokamem všeho národa._

**KRÁL**:

_On mluvil o vás a tak mistrovskou  
dal pochvalu vašemu umění  
a cviku ve zbrani a obzvláště  
jak dovedete vládnout rapírem,  
že zvolal: „Byla by to podívaná,  
tak někdo kdyby se mu postavil!“  
a přísahal, že jejich šermíři  
ni střehu nemají, ni výpadu,  
ni pozoru, když vy jim čelíte.  
Ta chvála otrávila Hamleta  
tak závistí, že jenom sobě přál  
a žádal, byste rychle vrátil se  
a s ním to zkusil. — Nuže, z toho teď…_

**LAERT**:

_Co z toho? —_

**KRÁL**:

                            _Laerte, měl jste otce rád?  
Neb jste jen jako obraz zármutku,  
tvář bez srdce?_

**LAERT**:

                             _Proč tážete se tak?_

**KRÁL**:

_Ne proto, že bych nebyl přesvědčen,  
jak miloval jste jej; však proto jen,  
že znám, jak láska časem počata,  
a vídám zkušeností důkazem,  
jak její žár a jiskru mění čas.  
Jeť v samém plamu lásky jakýs knot  
či oharek, jenž přitlumuje ho;  
a stejně dobrým nepotrvá nic;  
neb dobro, dorůstajíc v nadbytek,  
svou vlastní přemnohostí umírá.  
Co chceme učinit, by mělo stát  
se hned, když chcem; neb toto „chcem“ se mění  
a tolik slev má, tolik průtahů,  
co jazyků jest, ruk a případů;  
a potom z toho „měl bych“ stane se  
jen marnotratný vzdech, jenž ublíží,  
ač ulevuje. — Ale protněm hlízu:  
Hamlet se vrací; nuž, co chcete vy  
teď činit, byste skutkem osvědčil  
víc nežli slovy, že jste otcův syn?_

**LAERT**:

_I v kostele mu hrdlo podřezat._

**KRÁL**:

_Ba vražda věru nikde neměla  
by útočiště mít; — ni pomsta mezí.  
Však, dobrý Laerte, jste-li odhodlán  
to učinit, v své komnatě se držte.  
Až Hamlet přijde, zví, že jste se vrátil,  
a my se postaráme o také,  
kdož budou vaši zdatnost vynášet  
a dvojí nátěr slávě dodají,  
jíž onen Francouz vás byl obdařil;  
my, zkrátka, k boji doženeme vás  
a sázet budem na vás na oba.  
On, bezstarostný, šlechetný jak jest  
a všelikého pletichářství prost,  
zbraň neprohlédne a tak přesnadno,  
neb nějakým jen malým úskokem  
meč vyberete neotupený  
a bodem obratným se pomstíte  
za svého otce smrt._

**LAERT**:

                                       _Tak učiním  
a k tomu cíli meč svůj napustím.  
Kdes od mastičkáře jsem koupil tresť  
tak smrtící, že třeba jenom nůž  
v ní smočen byl, kde zajde do krve,  
tam žádný obklad sebevzácnější  
a ze všech mocných léčiv složený,  
jež pod měsícem vzrostly, nemůže  
již zachrániti tvora od smrti,  
byť jen byl škrábnut. Napustím svůj hrot  
tou látkou otravnou, a zraním-li  
jej sebelehčej, pojde z toho smrt._

**KRÁL**:

_Dál o tom přemýšlejme, rozvažme,  
kde jaká vhodná příležitost času  
i prostředků nám k cíli poslouží;  
neb nezdaří-li se nám nástraha  
a špatným provedením prokoukne,  
jest lépe ani pokus nečinit. —  
Ten plán by tedy měl mít pozadí  
či zálohu, jež na dál obstojí,  
když první při zkoušce se rozletí.  
Jen tiše, pozor! Budem slavně sázet  
na vaše obapolné umění.  
Již mám to:  
Až bojem uříceni budete  
a žízniví, — a k tomu cíli hleďte,  
by prudší byly vaše výpady, —  
a on chtít bude pít, já pro tu chvíli  
dám pohár schystat, z něhož srkne-li,  
když mine jej váš otrávený hrot,  
náš záměr najisto se podaří.  
Však ticho! Co to za hluk?_

_Vystoupí KRÁLOVNA._

                                                 _Nuž, jak jest,  
má vzácná královno?_

**KRÁLOVNA**:

_Žal jeden šlape v paty jinému,  
tak rychle kráčí jeden za druhým;  
vám, Laerte, vaše sestra utonula._

**LAERT**:

_Že utonula! Kde?_

**KRÁLOVNA**:

_Jest vrba nachýlená přes potok,  
své šedé listy v proudu zrcadlíc;  
tam přišla s věnci přepodivnými,  
jež z kohoutků a kopřiv upletla  
a sedmikrás a podbělu, jenž zve  
se hruběj svévolnými pastevci,  
však u děv cudných zván „prst umrlčí“.  
Když na převislé suky vystoupla,  
by rozvěsila tam své věnečky,  
tu zrádná větev zlomila se pod ní  
a její květinové okrasy  
i ona spadly ve lkající proud.  
Šat její široko se rozestřel  
a jako rusalku ji chvíli nes’;  
a ona zatím pozpěvovala  
si staré popěvky, jak nevědouc  
o vlastní pohromě, neb jako tvor,  
jenž zrozen byl a zvyklý v živlu tom.  
Však zanedlouho roucho prosáklé  
svou tíží stáhlo dívku ubohou  
od jejích zpěvů v bažinatý hrob._

**LAERT**:

_Ó běda! Tedy utopena jest!_

**KRÁLOVNA**:

_Jest utopena, ano utopena._

**LAERT**:

_Ó příliš mnoho vody zkropilo  
tě, sestro ubohá, a proto již  
svým slzám bráním; přec však náš to zvyk’  
a příroda si na svém setrvá,  
ať stud si tomu říká cokoli;  
až proudem jen ty slzy vytrysknou,  
co ve mně zženštilé, odproudí s nimi.  
Již s bohem, pane; řeč má v plameny  
by chtěla vyšlehnout, však hasí ji  
ta pošetilost._

__Odejde.__

**KRÁL**:

_Pojďme, Gertrudo.  
Co mne to stálo, nežli ukrotil  
jsem jeho zuřivost! — Teď bojím se,  
tou příhodou že znovu propukne.  
A tedy za ním._

_Odejdou._

</section>
