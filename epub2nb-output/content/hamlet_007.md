---
title: JEDNÁNÍ DRUHÉ
contentType: drama
---

<section>

## Scéna 1.

_Pokoj v domě Poloniově._

_Vystoupí POLONIUS a REYNALD._

**POLONIUS**:

_Ty peníze a listy, Reynalde,  
mu odevzdáš._

**REYNALD**:

            _Tak, pane, učiním._

**POLONIUS**:

_A bude tuze moudré od tebe,  
než navštívíš ho, milý Reynalde,  
když poptáš se po jeho chování._

**REYNALD**:

_To, pane můj, jsem také zamýšlel._

**POLONIUS**:

_Aj správně, velmi správně řečeno.  
Hleď na to se mi vyptat především,  
jací tam Dánové jsou v Paříži,  
a jak a kdo a čím a kde je živ,  
v čí společnosti, jakým nákladem. —  
A shledav oklikou svých dotazů,  
že znají mého syna, pokroč dál,  
než sahalo tvé ptaní porůzné.  
Tak stav se, jako bys ho z dálky znal:  
rci ku příkladu: „Jeho otce znám  
a jeho přátele a trochu jej.“ —  
Ty chápeš, Reynalde?_

**REYNALD**:

            _Ó velmi dobře._

**POLONIUS**:

_„A trochu jej“; však můžeš říct: „Jen tak. —  
A v pravdě-li to on, to divoch jest  
a zvětřen v tom a v tom.“ — A potom naň  
sveď výmyslů, co jen ti libo jest,  
jen nic tak podlého, by znectěn byl;  
— v tom pozor dej; — však, brachu, takové  
jen rozpustilé, bujné, všední kousky,  
jež, jak je známo, nejobvykleji  
se druží s mladostí a svobodou._

**REYNALD**:

_Tak jako hraní, pane._

**POLONIUS**:

            _Ano, tak,  
a pitky, rvačky, klení, hádky, frej;  
tak daleko se můžeš spustiti._

**REYNALD**:

_To, pane, znectí jej._

**POLONIUS**:

            _Ba nikoliv,  
když v obvinění míru zachováš.  
Tu příhanu naň arciť neshrnuj,  
že ve svých vášních bývá bezuzdný;  
to nemyslím; však jeho vady lič  
tak šetrně, by zdálo se, že jsou  
jen skvrnou volnosti, jen výbuchy  
a vzeplanutí mysli ohnivé,  
var krve nezkrotné, jak bývá to._

**REYNALD**:

_Však, pane můj —_

**POLONIUS**:

            _Proč máš tak učinit?_

**REYNALD**:

_Tak jest, můj pane, to bych věděl rád._

**POLONIUS**:

_Aj, brachu, právě v tom jest háček můj  
a myslím, že to léčka bezpečná.  
Když mého syna zlehčíš poněkud,  
— tak, jako že jsou skvrny na díle, —  
teď pozor dej, —  
tu ten, s kým mluvíš, z něhož vyzvídáš,  
jen postřeh’-li v těch jistých neplechách  
kdy mladíka, jenž tebou obviněn,  
buď bezpečen, ti takto doloží:  
„Můj pane“ nebo tak, či „příteli“  
neb: „Vzácnosti“, jak řeč a tituly  
těch lidí a té země běžny jsou…_

**REYNALD**:

_Velmi dobře, pane._

**POLONIUS**:

_A potom, brachu, začne, — začne, — co  
jsem chtěl říci? U všech všudy, já jsem chtěl  
něco říci. — Kdepak jsem zůstal?_

**REYNALD**:

_U „takto doloží“, u „příteli neb tak“  
a „Vzácnosti“ —_

**POLONIUS**:

_U „takto doloží“ — ach, ano, tak;  
on doloží: „Ah, toho pána znám;  
já včera viděl ho, či nedávno,  
neb tenkrát, onehdy a s tím a s tím,  
a jak to povídáte, hrálo se;  
tam viděn zpit, tam při míči se rval,“  
ne snad, „já viděl ho, jak vstupoval  
do prodejného domu,“ — hampejsu  
jak říkáme, — neb jinak podobně.  
Teď pochopuješ:  
lež, nástraha ti chytí kapra pravdu;  
a tak my vychytralí ptáčkové  
si oklikami, chodem postranním  
a scestím pravou cestu naleznem.  
Dle toho návodu a rady mé  
si veď s mým synem. Rozumíš mi teď?_

**REYNALD**:

_Teď, pane, rozumím._

**POLONIUS**:

            _Buď s tebou Bůh  
a měj se hezky._

**REYNALD**:

            _Dobře, pane můj!_

**POLONIUS**:

_Dle vlastních spádů suď na spády jeho._

**REYNALD**:

_To učiním._

**POLONIUS**:

_I ať mi hudbu nezanedbává._

**REYNALD**:

_Tak, pane můj._

**POLONIUS**:

_Buď zdráv!_

_Odejde REYNALD._

_Vystoupí OFELIE._

            _Nuž, jak, Ofelie! Co děje se?_

**OFELIE**:

_Ó pane, pane, jsem tak polekána!_

**POLONIUS**:

_Čím? — Pro Bůh, mluv!_

**OFELIE**:

_Můj pane, jak jsem šila v pokoji,  
princ Hamlet v rozhaleném kabátci  
a bez klobouku, maje punčochy,  
vše zablácené, nepodvázané,  
až ke kotníkům dolů shrnuté  
jak okovy, a v tváři ubledlý  
jak jeho košile a kolena  
se klektající jedno o druhé,  
a s pohledem tak žalně strhaným,  
jak byli by ho z pekla pustili,  
by hrůzy vyprávěl, vstoup’ přede mne._

**POLONIUS**:

_Svou láskou k tobě šílen?_

**OFELIE**:

            _Pane můj,  
to nevím, vskutku však se obávám._

**POLONIUS**:

_Co říkal ti?_

**OFELIE**:

            _On vzal mne za ruku  
a pevně držel ji; pak odstoupí  
na délku paže své a rukou druhou  
si takto zacláněje obočí  
tak zpytavě mi hledí do tváře,  
jak chtěl by kreslit ji. Tak dlouho stál,  
až konečně mi trochu potřás’ rukou  
a po třikráte hlavou pokynuv,  
— tak — nahoru a dolů — povzdechl  
tak žalostně a zhluboka, že zdál se  
ten povzdech celým tělem lomcovat  
a končit jeho žití. — Pak mne pustí;  
a hlavu přes rameno obrátiv,  
jak zdálo se, směr viděl bez očí;  
neb z dveří vyšel bez jich pomoci,  
a stále na mne upíral jich svit._

**POLONIUS**:

_Pojď, půjdeš se mnou; krále vyhledám.  
Toť opravdové lásky blouznění,  
jež prudkostí se sama kácí v zmar  
a vede vůli k činům zoufalým,  
tak jako každá vášeň pod sluncem,  
jež trápí naši bytost. Rmoutí mne to.  
Jak, mluvila jsi posléz příkře s ním?_

**OFELIE**:

_Ne, pane můj, však, jak jste poručil,  
jsem jeho listů nepřijímala.  
a odmítala jeho návštěvy._

**POLONIUS**:

_A to jej připravilo o rozum.  
Teď lituji, že opatrněji  
a rozvážněji jsem ho nezkoumal;  
já bál se, že jen s tebou zahrává  
a chce tě zhubit; kletá nedůvěra!  
Nám starým, při sám Bůh, tak vrozeno  
je přestřelovat ve svém počítání,  
jak obvyklo to bývá u mladších  
být nerozvážnými. Pojď ke králi;  
to zvědět musí, neboť zatajení  
by mohlo přinésti nám větší žal,  
než bude hněv, když o lásce zví král.  
Pojď._

_Odejdou._

## Scéna 2.

_Síň na hradě._

_Tuš. — Vystoupí KRÁL, KRÁLOVNA, ROSENKRANTZ, GUILDENSTERN a dvořané._

**KRÁL**:

_Nuž, vítejte nám, drahý Rosenkrantzi  
a Guildensterne. — Kromě velké touhy  
vás uvidět, i naše potřeba  
vás k službám užíti, nás pudila  
k té kvapné obsílce. Však něco již  
jste doslechli o Hamletově změně;  
tak zovou to, neb ani zevnější  
ni vnitřní člověk není týž, jak byl.  
Co by to bylo víc než otcův skon,  
čím odcizen byl porozumění  
své vlastní bytosti, ni zdání nemám.  
I oba prosím vás, — neb od dětství  
jste byli vychováni s ním a blízcí  
i jeho mladosti i způsobům, —  
zde u dvora abyste ráčili  
s ním nějakou tu dobu pomeškat,  
svou společností k zábavám ho mít  
a vyzvědít, jak příležitost dá,  
zdaž trápí jej cos neznámého nám  
a co bychom snad mohli napravit._

**KRÁLOVNA**:

_On mluvil o vás, dobří pánové,  
tak často; a jsem jista, jiných dvou  
že není na světě, k nimž více lne.  
A bude-li vám libo, prokázat  
nám tolik vlídnosti a ochoty,  
byste tu chvíli u nás prodleli  
na vzrůst a prospěch naší naděje,  
vám za návštěvu taký vzdáme dík,  
jak sluší jen na vděčnost královskou._

**ROSENKRANTZ**:

_Vám oběma Milostem královským  
po svrchované moci nad námi  
jen v rozkaz třeba odít velmožnou  
svou libost a ne v prosbu._

**GUILDENSTERN**:

            _Poslechnem  
a do veškerých sil svých napětí  
zde kladem k vašim nohám služby své  
vše ochotně a k vašim rozkazům._

**KRÁL**:

_Dík, Rosenkrantzi, dík vám Guildensterne._

**KRÁLOVNA**:

_Dík, Guildensterne, dík vám, Rosenkrantzi!  
A prosím vás, abyste navštívili  
hned mého těžce změněného syna.  
Jdi někdo z vás a pány doprovoď,  
kde Hamlet jest._

**GUILDENSTERN**:

            _A račtež nebesa  
i naši přítomnost i počínání  
mu zdárné učinit a příjemné!_

**KRÁLOVNA**:

_Tak dejž to Bůh!_

_Odejdou GUILDENSTERN a ROSENKRANTZ s některými dvořany._

_Vystoupí POLONIUS._

**POLONIUS**:

_Vyslanci z Norska, dobrý pane můj,  
se šťastně vrátili._

**KRÁL**:

_Tys býval vždycky otcem dobrých zpráv._

**POLONIUS**:

_Že býval? Věřte, pane vznešený,  
jak duše své že povinnosti dbám,  
jež k Bohu víže mne i mému králi.  
A myslím (jinak tento mozek můj  
již neloví po stopách moudrosti  
jak jindy), že jsem našel příčinu  
té Hamletovy pomatenosti._

**KRÁL**:

_Ó mluvte jen, to prahnu vyslechnout._

**POLONIUS**:

_Dřív slyšte vyslance; mé noviny  
pak buďtež zákuskem těch velkých hodů._

**KRÁL**:

_Ty sám jim poctu vzdej a uveď je._

_Odejde POLONIUS._

_On řek’, má drahá Gertrudo, že našel  
zdroj rozrušení syna vašeho._

**KRÁLOVNA**:

_Jest, myslím, zdroj to pouze jediný:  
smrt otcova a předčasný náš sňatek._

**KRÁL**:

_To vyzkoumáme._

_Vystoupí POLONIUS s VOLTIMANDEM a KORNELIEM._

            _Buďte vítáni,  
vy dobří přátelé. Nuž, Voltimande,  
co vzkazuje nám Norveg, bratr náš?_

**VOLTIMAND**:

_Svá přání nejlepší a pozdravy.  
Na první naši žádost zastavit  
dal synovcova vojska sbírání,  
jež mnil, že míří proti Polákům;  
leč blíž kdy přihléd’, viděl opravdu,  
že čelí proti vaší Milosti.  
Tím zarmoucen, že jeho choroby  
a věku, slabosti se zneužívá  
tak podskočně, hned k sobě obeslati  
dal Fortinbrasa, kterýž uposlech’  
a od Norvega důtkou pokárán  
dal strýci slib, že nikdy nezvedne  
již zbraně proti vaší Milosti.  
Tu starý Norveg dojat radostně  
tré tisíc korun ročních důchodů  
mu povolil a rozkázal, by mužstvo  
dřív sebrané ved’ proti Polákům.  
A k tomu svoji prosbu připojil,_

_(podává listinu)_

_abyste ráčil svými zeměmi  
jim volný průchod dát v tom podniku;  
to pod zárukami a výhradou,  
jak tady vypsáno._

**KRÁL**:

            _To těší nás  
a v příhodnější čas to přečteme  
a uváživše dáme odpověď.  
Dík prozatím za vaši námahu.  
Teď odpočiňte si a na večer  
se při hostině spolu shledáme.  
Nuž, poznovu jste domů vítáni._

_Odejdou VOLTIMAND a KORNELIUS._

**POLONIUS**:

_Věc tato náležitě skončena.  
Můj pane vznešený a královno,  
chtít vykládati, co jest majestát,  
co povinnost, proč den je dnem, noc nocí  
a časem čas, by neznačilo nic,  
než chtíti mařit den i noc i čas.  
Tož, ježto stručnost duší rozumu  
a rozvláčnost jen tělem, ozdobou,  
chci stručným býti. — Vznešený váš syn  
jest šíleným; já pravím šíleným;  
neb cože jesti pravá šílenost,  
než nebýt ničím nežli šíleným?  
Však toho nechme._

**KRÁLOVNA**:

            _K věci, prostěji._

**POLONIUS**:

_Ba přísahám, že mluvím zcela prostě.  
Že šílen, pravda jest a opravdu  
jest toho žel a žel, že jest to pravda.  
Toť výklad bláznovský, a nechme ho,  
neb chci být prostý. Tedy připusťme,  
že šílen jest; a nyní zbývá nám  
jen poznat příčinu té příhody,  
či spíše příčinu té nehody;  
neb nepříhodná tato příhoda  
má příčinu. Nuž, tak to zůstává  
a zůstatek je tento: Uvažte, —  
mám dceru, — mám ji, protože jest má,  
a ta mi z poslušnosti povinné,  
— nuž, pozor, — dala toto zde; a teď  
to berte souhrnem a posuďte._

_(Čte.)_

„Modle mé duše, nebeské a nejspanilejší Ofelii“ —

To je špatný výraz, chatrný výraz; „nejspanilejší“ jest chatrný výraz; ale slyšte jen dál. Takto:

__(Čte.)__

„Na její přebělostná bílá ňadra toto“ atd.

**KRÁLOVNA**:

_To dal jí Hamlet?_

**POLONIUS**:

            _Račte poshovět,  
má vzácná paní; všechno vypovím._

_(Čte.)_

__„Pochybuj, že hvězdy svítí,  
že jde slunce oblohou,  
pochybuj o pravdy bytí,  
jenom uvěř v lásku mou.__

Ó, drahá Ofelie, nevyznám se v počítání těch veršových stop; ba ani neumím spočítati své vzdechy; ale že Tě miluji nejvroucněji, ó nade vše nejvroucněji, věř. S bohem!

__Tvůj navždy, má nejdražší děvo,  
dokud ten těla stroj náleží jemu,__

Hamlet.“

_To z poslušnosti dcera má mi dala  
a kromě toho, jak se dvořil jí,  
tož kdy a kde a jakým způsobem,  
vše pověděla mi._

**KRÁL**:

            _A vaše dcera  
jak brala jeho lásku?_

**POLONIUS**:

            _Zač mne máte?_

**KRÁL**:

_Za věrného a počestného muže._

**POLONIUS**:

_To opravdu bych rád vám dokázal.  
Co byste soudil, když jsem uviděl  
tu vroucí lásku dávati se v let,  
— a musím říci, já ji postřehl  
dřív, než mi o tom hlesla dcera má, —  
neb co by milostivá královna  
si pomyslila, kdybych býval hrál  
si na zápisník nebo na pulpit,  
neb srdce ohlušil a oněmil,  
neb s planým vzdechem hleděl na tu lásku,  
co byste řekli? Ne, já přímo šel  
a takto mladou slečnu oslovil:  
„Princ Hamlet princem jest, ne tobě souzen,  
to nesmí být;“ a pak jsem kázal jí,  
by jeho návštěvám se uzamkla  
a poslův nepřijímala ni darů žádných.  
Když potom rady mojí poslechla,  
on, odmrštěn, bych zkrátka pověděl,  
pad’ v truchlivost a potom v postění,  
pak ve bdění a potom ve slabost,  
pak v roztržitost a tím spádem dál  
až do šílenství, v kterém třeští teď  
a kterým všechny zarmucuje nás._

**KRÁL**:

_To zdá se vám?_

**KRÁLOVNA**:

            _To velmi možné jest._

**POLONIUS**:

_Kdy stalo se, — a to bych věděl rád, —  
že byl bych řekl určitě: „Tak jest“  
a bylo jinak?_

**KRÁL**:

            _Pokud já vím, ne._

**POLONIUS** _(ukazuje na hlavu a na plece)_:

_To z toho srazte, jestli tomu jinak.  
Když povede mne stopa, naleznu,  
kde pravda skryta, byť se skrývala  
i v středu země._

**KRÁL**:

            _Jak to zkoumat dál?_

**POLONIUS**:

_Vám známo jest, že někdy prochází  
se celé hodiny zde pod loubím._

**KRÁLOVNA**:

_Tak vskutku činívá._

**POLONIUS**:

_V tu dobu pustím k němu svoji dceru.  
Vy se mnou za čaloun se skryjete;  
pak pozor na to jejich setkání!  
Když nemiluje ji a o rozum  
tou láskou nepřišel, ať nadále  
již státu nesloužím, leč raději  
chci sedlačit a s koňmi pojíždět._

**KRÁL**:

_Tak zkusíme to._

**KRÁLOVNA**:

            _Hle, jak ubohý  
sem přichází, tak smuten, něco čta._

**POLONIUS**:

_Pryč odtud, prosím vás, již oba pryč;  
já hned naň udeřím._

_Odejdou KRÁL, KRÁLOVNA a dvořané._

_Vystoupí HAMLET čtoucí._

Ó s dovolením! — Jak se daří, můj dobrý princi Hamlete?

**HAMLET**:

_Dobře, Bohu díky._

**POLONIUS**:

Znáte mne, můj princi?

**HAMLET**:

Výborně; jste prodavač ryb.

**POLONIUS**:

To nejsem, princi.

**HAMLET**:

Tedy bych si přál, abyste byl tak poctivý muž.

**POLONIUS**:

Poctivý, můj princi?

**HAMLET**:

Pane, tak; být poctivým, jak už to v světě chodí, je tolik, jako býti vybrán z deseti tisíců.

**POLONIUS**:

Živá pravda, můj princi.

**HAMLET**:

Neboť líhne-li slunce červy v mrtvém psu, — bůh líbající mršinu… Máte dceru?

**POLONIUS**:

Mám, princi.

**HAMLET**:

Ať vám nechodí na slunci. Početí jest požehnáním; ale poněvadž by vaše dcera mohla počíti… příteli, dohlédněte k tomu!

**POLONIUS**:

Co tím chcete říci? _(Stranou.)_ Stále naráží na mou dceru. A přece mne z počátku nepoznával; řekl, že jsem prodavač ryb. Daleko to s ním došlo. A věru, za mého mládí vystál jsem také já mnoho od muk lásky; skoro právě tolik. Promluvím na něho zas. — Co čtete, můj princi?

**HAMLET**:

Slova, slova, slova.

**POLONIUS**:

O čem to jedná, princi?

**HAMLET**:

Kdo, s kým?

**POLONIUS**:

Myslím, jaká je to věc, co čtete, princi.

**HAMLET**:

Pomluvy, pane; neboť ten uštěpačný lotr zde povídá, že starci mají šedivé vousy, že jejich tváře jsou vrásčité, jejich oči roní hustou ambru a švestkovou pryskyřici a že mají hojný nedostatek vtipu a nad míru osláblé kyčle; o čem všem, pane, jsem sice přemocně a valně přesvědčen, ale nemám za poctivé, že to zde tak napsáno. A vy sám, pane, byste došel mého stáří, kdybyste jako rak uměl lézti nazpátek.

**POLONIUS** _(stranou)_:

Třeba je tohle šílenství, je v tom soustava. — Nepůjdete z větru, můj princi?

**HAMLET**:

Do svého hrobu? —

**POLONIUS**:

To je vskutku z větru. _(Stranou.)_ Jak trefné jsou někdy jeho odpovědi! To je štěstí, na které bláznovství často narazí a které by rozum a zdravý smysl nikdy tak zdárně neporodily. Nechám ho zde, a hned budu pomýšlet, jak bych to nastrojil, aby se potkal s mou dcerou. — Můj ctěný pane, co nejpokorněji se s vámi loučím.

**HAMLET**:

Nemůžete mi, pane, vzíti nic, s čím bych se loučil ochotněji; až na mé živobytí, až na mé živobytí, až na mé živobytí.

**POLONIUS**:

Buďte zdráv, můj princi.

**HAMLET**:

Těch nudných, starých bloudů!

_Vystoupí ROSENKRANTZ a GUILDENSTERN._

**POLONIUS**:

Hledáte prince Hamleta; zde jest.

**ROSENKRANTZ** _(k POLONIOVI)_:

Bůh s vámi, pane!

_Odejde POLONIUS._

**GUILDENSTERN**:

Můj ctěný princi!

**ROSENKRANTZ**:

Můj nejdražší princi!

**HAMLET**:

Moji výborní, dobří přátelé! Jak se máš, Guildensterne? — Ah, Rosenkrantz! — Dobří hoši, jak se vám oběma daří?

**ROSENKRANTZ**:

Jak nepatrným dítkám této země.

**GUILDENSTERN**:

A šťastným v tom, že nejsme přešťastní. Nejsme knoflíkem na čepici Štěstěny.

**HAMLET**:

Ale také ne jejím podešvem?

**ROSENKRANTZ**:

Ani to, můj princi.

**HAMLET**:

Tedy žijete kolem jejího pasu, nebo uprostřed jejích vděků?

**GUILDENSTERN**:

Věru, jsme pouze v koutku u ní.

**HAMLET**:

V tajném koutku Štěstěny? Ó pravda; jest ona nevěstka! — Co nového?

**ROSENKRANTZ**:

Nic, můj princi, než to, že svět zpoctivěl.

**HAMLET**:

Tedy je blízko soudný den. Ale vaše novina není pravdivá. Dovolte, abych se ptal podrobněji: Čím jste si toho, moji milí přátelé, od Štěstěny zasloužili, že vás sem posílá do žaláře?

**GUILDENSTERN**:

Do žaláře, princi?

**HAMLET**:

Dánsko je žalář.

**ROSENKRANTZ**:

Tedy jest žalářem celý svět.

**HAMLET**:

A důkladným! A mnoho je v něm klecí, sklepů a děr. A Dánsko jest z nejhorších.

**ROSENKRANTZ**:

To nemyslím, princi.

**HAMLET**:

Nu, tedy není žalářem vám; neboť v sobě není nic dobrého ani zlého; jen myšlení to činí takovým. Mně jest to žalář.

**ROSENKRANTZ**:

Tedy jen vaše ctižádost si tu žalář dělá; vašemu duchu jest tu příliš těsno.

**HAMLET**:

Ó Bože! Mohl bych býti sevřen do ořechové skořápky a pokládal bych se za krále nekonečného prostoru, jen kdybych neměl těch zlých snů.

**GUILDENSTERN**:

Kteréžto sny v pravdě jsou ctižádost, neboť sama podstata ctižádostivých je pouhým stínem snu.

**HAMLET**:

Sen sám jest pouhý stín.

**ROSENKRANTZ**:

V pravdě, a já mám ctižádost za tak vzdušnou a lehkou věc, že jest jenom stínem stínu.

**HAMLET**:

Tedy jsou naši žebráci těla a naši mocnáři a rozpřažení hrdinové stíny žebráků. Nezajdeme si ke dvoru? — Neboť na mou věru nevyznám se v mudrování.

**ROSENKRANTZ** a **GUILDENSTERN**:

Jsme k vašim službám.

**HAMLET**:

Nic tak; nechci vás řadit k ostatním svým sluhům; neboť, abych vám to řekl jako poctivý muž, jsem prabídně obsluhován. Abychom však zůstali na ušlapané cestě přátelství, co tu děláte v Elsinoru?

**ROSENKRANTZ**:

Přišli jsme vás navštívit, můj princi, nic jiného.

**HAMLET**:

Žebrák, jak jsem, i na díky jsem chud; ale děkuji vám a věřte, drazí přátelé, moje díky za půl haléře jsou příliš drahé. Neposlali pro vás? Stalo se to z vlastní ochoty? Jest to dobrovolná návštěva? Slyšte, jednejte se mnou poctivě; — tak, tak; — jen mluvte.

**GUILDENSTERN**:

Co mám říci, princi?

**HAMLET**:

Aj, cokoli, jen k věci. Poslali pro vás; a jest ve vašich pohledech jakési přiznání, kteréž zabarviti vaše prostoduchost není dost zchytralá. Však vím, ten dobrý král a královna pro vás poslali.

**ROSENKRANTZ**:

K jakému cíli, princi?

**HAMLET**:

V tom vy musíte poučiti mne. Ale zapřísahám vás při právech našeho spolužáctví, při souzvuku našeho mládí, při povinnostech naší vždy osvědčené lásky a při všem ještě dražším, čím by vás lepší řečník mohl vyzývat, — rcete přímo a bez obalu, zdali pro vás poslali či ne?

**ROSENKRANTZ** _(stranou ke GUILDENSTERNOVI)_:

Co říkáte vy?

**HAMLET** _(stranou)_:

Aha, již vidím. — _(K oběma.)_ Milujete-li mne, netajte mi ničeho.

**GUILDENSTERN**:

Můj princi, bylo pro nás posláno.

**HAMLET**:

A já vám řeknu proč; svým uhodnutím nadejdu vašemu odkrytí pravdy a vaše mlčenlivost slíbená králi a královně pírka neztratí. Poslední dobou — ale nevím vlastně proč — přišel jsem o všechnu svou veselost, zanedbával všechen svůj obvyklý cvik, a vskutku na mysli zmalátněl jsem tak, že tato krásná stavba, země, zdá se mi býti pustým předhořím; ten nádherný baldachýn, vzduch, hleďte, ta směle vyklenutá obloha, ten velebný, zlatým ohněm vykládaný krov nezdá se mi ničím jiným než zatuchlý, morový shluk výparů. Jak mistrné dílo jest člověk! Jak vznešený rozumem, jak nekonečný schopnostmi! Podobou a hnutím jak výrazný a obdivuhodný! — V svých úkonech jak podoben andělu, poznáním jako bůh! — Okrasa všehomíra, vzor tvorů živoucích! — A přece, čím jest mně ta nejušlechtilejší hrstka prachu? Muž mne nezajímá; ne, ani žena ne, ačkoliv, jak se zdá, váš úsměv říká, že tak.

**ROSENKRANTZ**:

Můj princi, nic takového nebylo v mých myšlenkách.

**HAMLET**:

Proč jste se tedy usmál, když jsem řekl, že „muž mne nezajímá“?

**ROSENKRANTZ**:

Napadlo mi, pane, když vás muži nezajímají, jak postní stravy dostane se těm hercům; potkali jsme je cestou a přicházejí sem, aby vám nabídli své služby.

**HAMLET**:

Ten, co hraje krále, bude vítán; jeho veličenstvo dostane ode mne poddanský poplatek; dobrodružný rytíř ať užije svého končíře a štítu; milovník nebude vzdychati zadarmo; podivín skončí svou úlohu v míru; šašek rozesměje ty, kdož mají lechtavé plíce, a milovnice ať řekne bez obalu, co má na srdci, byť i verš při tom okulhavěl. Kdo jsou ti herci?

**ROSENKRANTZ**:

Právě ti, kteří vás tak bavívali; tragédové z města.

**HAMLET**:

Jak se stalo, že kočují? Jejich pevné sídlo bylo výhodnější pro ně i na dobrou pověst i na zisk.

**ROSENKRANTZ**:

Jich odstranění, tuším, stalo se následkem posledního novotářství.

**HAMLET**:

Požívají dosud téže vážnosti, jako když jsem byl v městě? Mívají dosud tolik návštěvy?

**ROSENKRANTZ**:

To věru již ne.

**HAMLET**:

Jak to? Což rezovatí?

**ROSENKRANTZ**:

Nikoliv, jejich výkony jdou dosud obvyklým krokem, ale vyskytl se, pane, kotec dětí, malých to písklat, která vykřikují koncem svého tenounkého hlásku a trží za to ukrutánský potlesk. Ta jsou teď v módě a ukřičí sprostá divadla (jak je nazývají), takže mnozí, kdož nosí rapíry, se bojí husích brků a sotva se odváží tam vstoupiti.

**HAMLET**:

Jakže, jsou to děti? Kdo je vydržuje, jak se platí? Nezůstanou při svém povolání déle, než jim potrvají jejich zpěvavé hlásky? Neřeknou potom, dorostou-li na obyčejné herce — jak se tomu velmi podobá, nezlepší-li se jejich poměry — že ti jejich spisovatelé jim ubližují, nechávajíce je křičeti proti jejich vlastní budoucnosti?

**ROSENKRANTZ**:

Věru bylo mnoho vřavy na obou stranách, a lid nepovažuje to za hřích štváti je do sporů. Nějaký čas nepodalo se ani haléře za kus, kde se básník a herec se svými protivníky nekočkovali.

**HAMLET**:

Je to možné?

**GUILDENSTERN**:

Ó ano, mnoho mozku tu rozplýtváno sem i tam.

**HAMLET**:

A chlapci odnášejí vítězství?

**ROSENKRANTZ**:

Baže odnášejí, můj princi; a Herakla i jeho břímě k tomu.

**HAMLET**:

To není tak přílišný div; neboť můj strýc jest králem v Dánsku, a ti, kteří se na něho ošklíbali, dokud můj otec byl živ, dávají teď po dvaceti, čtyřiceti, padesáti, ano po stu dukátů za jeho podobiznu v miniatuře. Ďas do toho, jest v tom něco více než přirozeného, kdyby tomu jen filosofie mohla přijíti na kloub.

_Zatroubení za scénou._

**GUILDENSTERN**:

Herci jdou.

**HAMLET**:

Pánové, jste vítáni v Elsinoru. Podejte mi ruce, tak! K uvítání náleží obvyklá obřadnost a dvornost. Tedy dovolte, abych vás pozdravil tímto způsobem, aby se moje chování k hercům, — kteréž — toť víte, musí býti okázalé, nezdálo hostinnému uvítání podobnějším než vaše. Jste vítáni; ale můj strýc-otec a moje teta-matka jsou na omylu.

**GUILDENSTERN**:

V čem, drahý princi?

**HAMLET**:

Já blázním pouze při větru severo-severo-západním; když fouká od jihu, rozeznám jestřába od ruční pily.

_Vystoupí POLONIUS._

**POLONIUS**:

Vše dobré, pánové!

**HAMLET**:

Poslyšte, Guildensterne; a vy též! — U každého ucha jeden posluchač —: to velké dítě, které tu vidíte, nevylezlo ještě z plenek.

**ROSENKRANTZ**:

Snad že se dostal do nich po druhé, neboť říkají, že se starý člověk stává po druhé dítětem.

**HAMLET**:

Chci prorokovat, že mi jde oznámiti příchod herců; dejte pozor! — Máte pravdu, pane, bylo to v pondělí ráno, vskutku.

**POLONIUS**:

Můj pane, mám pro vás novinu.

**HAMLET**:

Můj pane, _já_ mám pro vás novinu. Když byl Roscius hercem v Římě…

**POLONIUS**:

Můj princi, přišli k nám herci.

**HAMLET**:

Zvonili, zvonili.

**POLONIUS**:

Na mou čest —

**HAMLET**:

Tedy přijel každý herec na svém oslu.

**POLONIUS**:

Nejlepší herci na světě pro tragédii, komedii, historii, pastorálu, pastorální komedii, historickou pastorálu, tragickou historii, tragicko-komicko-historickou pastorálu, pro scény dramaticky jednotné i básně volné. Seneca nemůže pro ně býti dost těžký, ani Plautus dost lehký. V napsaném textu ani v improvisaci nemají sobě rovných.

**HAMLET**:

Ó Jefto, soudce v Izraeli, jaký poklad jsi to měl!

**POLONIUS**:

Jaký poklad měl, můj princi?

**HAMLET**:

Inu,

_„Krásnou dceru a nic dál;  
nadmíru ji miloval.“_

**POLONIUS** _(stranou)_:

_Pořád o mé dceři._

**HAMLET**:

Nemám-li pravdu, starý Jefto?

**POLONIUS**:

Nazýváte-li mne Jeftou, můj princi, tedy mám také dceru, kterou nadmíru miluji.

**HAMLET**:

Ne, to z toho nenásleduje.

**POLONIUS**:

Co tedy z toho následuje, můj princi?

**HAMLET**:

Inu,

_„Osud pad’, jak Bůh klad’;“_

a potom, jak víte,

_„to se dělo, co býti mělo“ —_

První verš té nábožné písničky řekne vám více, neboť hle, zde přichází ukrácení mé řeči.

_Vystoupí čtvero nebo pět HERCŮ._

Jste vítáni, pánové, všichni vítáni. Jsem rád, že tě zase vidím. Vítám tě, dobrý příteli! Ó můj starý brachu! Jak ti zarostla tvář od těch dob, co jsem tě naposled viděl; snad nepřicházíš do Dánska se na mne ježit? Aj, moje mladá dívčinko a slečno! Při svaté Panně, co jsme se neviděli, povyrostla vaše vzácnost k nebi o celou výši podpatků. Dejž Bůh, abyste neztratili na zvuku jako prasklý, neberný zlaťák. Pánové, jste všichni vítáni! A hned do toho jako francouzští sokolníci; pustíme na vše, co spatříme! Honem něco předneste; ať vidíme, co umíte; nuže, nějakou vášnivou řeč!

**PRVNÍ HEREC**:

_Jakou asi, můj vzácný pane?_

**HAMLET**:

Slyšel jsem tě jednou něco přednášet, ale nikdy se to nehrálo, a hrálo-li se, tedy ne více než jedenkrát; neboť ten kus, jak se pamatuji, nelíbil se davu; byl to kaviár pro obecenstvo, ačkoli, — jak já to chápal a jiní, jichž úsudek v takových věcech stál výše než můj, — byla to výborná hra, dobře urovnaná v scénách a složená s velkým taktem a uměním. Pamatuji se na někoho, jenž řekl, že není žádné přísady v těch řádkách, která by je překořenila, aniž věci ve výrazu, která by u spisovatele prozrazovala strojenost; ale nazval to poctivou prací, tak zdravou jako příjemnou a mnohem více krásnou než okrasnou. Jedna řeč se mi především líbila; bylo to Aeneovo vypravování Didoně, a obzvláště někde tam, kde mluví o zavraždění Priama. Máte-li to v paměti, začněte oním veršem; — počkejte, — počkejte:

_„Surový Pyrrhus jak hyrkánský lev, —“_

Ne, — tak to není; ale Pyrrhem to začíná:

_„Surový Pyrrhus, jehož temná zbroj,  
tak černá jako jeho úmysl,  
se podobala noci té, kdy ležel  
skryt v koni osudném, teď strašlivou  
a černou postavu má zbarvenu  
hroznějším znakem: od hlav do paty  
jest všechen rudý, děsně zbrocený  
od krve otců, matek, synů, dcer,  
lepké a speklé ulic požárem,  
jenž svitem ukrutným a prokletým  
oblévá vraždu velitelů svých.  
Tak, spražen vzteklostí a úžehem  
a všecek pokryt krví svařenou  
se zrakem karbunkulům podobným,  
pekelný Pyrrhus vyhledává teď  
si stařičkého děda Priama —“_

Tak, pokračuj.

**POLONIUS**:

Při sám Bůh, můj princi, zdatně předneseno, s dobrým přízvukem a s náležitou rozvahou.

**PRVNÍ HEREC**:

_„Hned nalézá ho, kterak naprázdno  
do Řeků seče; starodávný meč,  
odbojný paži, ulehá, kam pad’,  
odporný vůli. V boji nerovném  
teď Pyrrhus na Priama doráží,  
pln hněvu široko se rozpřáhá;  
však hvizdem, větrem jen podlého meče  
kmet vysílený pad’. — Tu v mrákotách,  
jak cítilo by ránu, plamenným  
se vrchem v základ hroutí Illion  
a hrůzným třeskem jímá Pyrrhův sluch;  
neb hle! Meč jeho, který dopadal  
na mléčnou hlavu ctného Priama,  
teď, jak se zdálo, uváz’ v povětří.  
Tak jako vzteklec vyobrazený  
tu Pyrrhus stál a mezi vůlí svou  
a dílem váhal nekonaje nic.  
Leč jako často bývá před bouří  
na nebi tichost, mraky bez hnutí,  
hlas vichrů něm a dole v země kruh  
tiš hrobová, — až rázem děsný hrom  
rozpoltí vzduch, tak Pyrrhus po chvíli,  
jat pomstou, znovu do práce se dal;  
a nikdy neřítila kladiva  
se Kyklopů na Marta brnění  
pro věčnost kuté nelítostně tak,  
jak padá Pyrrhův zkrvavený meč  
teď na Priama.  
Fi, styď se, Štěstěno, ty záletná,  
a bozi vy, v své radě společné  
jí odejměte moc a rozlomte  
jí loukotě a špici v kolese  
a svalte hlavu kola okrouhlou  
z nebeských srázů k roklím pekelným!“_

**POLONIUS**:

To je příliš dlouhé.

**HAMLET**:

Dá se to k bradýři, s vašimi vousy. — Prosím tě, dále. Pro něho je tak nějaká odrhovačka nebo kluzká povídka; jinak usne. Mluv dále, přejdi k Hekubě!

**PRVNÍ HEREC**:

_„Kdo zřel však zachumlenou královnu.“_

**HAMLET**:

„Zachumlenou královnu?“

**POLONIUS**:

To je dobré; „zachumlená královna“ je dobré!

**PRVNÍ HEREC**:

_„— jak bosa těká, hrozíc plamenům  
svých slzí deštěm, na té hlavě cár,  
kde před nedávnem stkvěl se diadém,  
a za roucho kol beder vyhublých  
a zchvácených jen chudý cár, jejž kdes  
v poplachu hrůzy byla zachytla, —  
kdo spatřil to, v jed jazyk smočený,  
by Štěstěnu byl nazval zrádkyní.  
Leč kdyby sami bozi bývali  
ji tenkrát viděli, jak postřehla  
tam Pyrrha, v kratochvíli zlovolné  
jenž sekal mečem údy manžela,  
ten náhlý výkřik její žalosti,  
— věc smrtelná-li vůbec božstvem hne, —  
by býval zrosil nebes žhoucí zrak  
a bohy útrpností jal.“_

**POLONIUS**:

Hle, jak změnil barvu a má slzy v očích. Prosím tě, nic dál.

**HAMLET**:

Dobře. Co zbývá, dám ti brzo domluvit. Můj milý pane, postaráte se o to, aby byli herci náležitě opatřeni? Slyšíte? Ať se s nimi dobře nakládá, neboť oni jsou tresť a zkrácená kronika věku. Bylo by nám lépe míti po smrti zlý nápis na hrobě než zlou pověst u nich za živobytí.

**POLONIUS**:

Můj princi, zachovám se k nim, jak toho zasluhují.

**HAMLET**:

Kýho výra, muži — mnohem lépe! Chovejte se ke každému, jak toho zasluhuje, a kdože ujde výprasku? Chovejte se k nim podle své vlastní cti a hodnosti; čím méně zasluhují, tím větší zásluhu má vaše laskavost. Vezměte je s sebou.

**POLONIUS**:

Pojďte, pánové.

**HAMLET**:

Jděte s ním, přátelé. Zítra nám něco zahrajete.

_Odejde POLONIUS se všemi HERCI kromě prvního._

Slyš, starý brachu, umíte hráti „Zavraždění Gonzagy?“

**PRVNÍ HEREC**:

Ano, Výsosti.

**HAMLET**:

To chceme zítra večer mít. A bude-li potřeba, mohl byste se naučiti řeči tak na dvanáct, šestnáct řádků, kterou bych napsal a vložil do toho, mohl byste?

**PRVNÍ HEREC**:

_Ano, Výsosti._

**HAMLET**:

Velmi dobře. Jděte za tím pánem a hleďte, abyste si z něho neztropili smích.

_Odejde PRVNÍ HEREC. —_

_(K ROSENKRANTZOVI a GUILDENSTERNOVI.)_ Moji milí přátelé, loučím se s vámi až do večera. Jste vítáni v Elsinoru.

**ROSENKRANTZ**:

Můj dobrý princi!

**HAMLET**:

Nuž, tedy tak; Bůh s vámi!

_Odejdou ROSENKRANTZ a GUILDENSTERN._

            _Teď jsem sám.  
Ó, jaký otrok jsem a podlý chlap!  
Zdaž není hrozné, že ten herec zde  
jen v básni, vášni pouze vysněné,  
tak sevřel duši do své smyšlenky,  
že jejím hnutím celý v tváři zbled’;  
měl slzy v očích, v rysech zoufalost,  
hlas zlomený a vše své ústrojí  
ve shodě s představou? A všechno pro nic!  
Pro Hekubu!  
Co jest mu Hekuba, Hekubě on,  
že pláče pro ni? Co by učinil,  
můj popud maje, osten vášně mé?  
On jeviště by zalil slzami  
a hrůzou řeči rozklál každý sluch;  
on zločince by dohnal k šílenství  
a zděsil nevinné, zmát’ nevědomé  
a ustrnutím zrak by ochromil  
i sluch v jich samých schopnostech. — A já?  
Já, blbý, bahnokrevný ničema,  
jak náměsíčný Janek obcházím,  
svou věcí nedojat a nehlesnu,  
ne, ani pro krále, na jehož statku  
a žití předrahém zde spáchán byl  
ten zločin prokletý! — Jsem zbabělec?  
Kdo zve mne lotrem? Rozbije mi lebku?  
Vyškubne vous a hodí mi jej v tvář?  
Kdo nos mi seštípne a prolhaný  
mi dech až do plic hrdlem vrazí zpět?  
Kdo mi to udělá? — Ha! — Při sám Bůh,  
já snes’ bych to; neb, jinak už to není:  
mám játra holubí, mně schází žluč,  
by nátisk přihořkla, sic býval bych  
již dávno všechny supy pod nebem  
byl přecpal střevy toho otroka.  
Ó krvavý a smilný, zrádný lotře!  
Ty bezcitný a vilný, zvrhlý lotře!  
Ó pomsta!  
Ah, jaký osel jsem! — Toť hrdinské,  
že já, syn otce zavražděného  
a od nebes i pekel k pomstě hnán,  
jak nevěstka si ulevuji slovy  
a do klení se dávám jako běhna  
a cuchta nějaká!  
Fi na to! Hanba! — Vzpruž se, mozku, přec!  
Hm, — slýchal jsem, že stvůry zlotřilé,  
jak dlely v divadle, tak do duše  
prý byly jaty uměleckou hrou,  
že na místě svůj zločin vyznaly;  
neb vražda, třeba nemá jazyku,  
řeč vydá přezázračným ústrojím.  
Nuž, od těch herců něco zahrát dám,  
co vraždě mého otce podobno;  
to před svým strýcem; — jeho pohledy  
chci pozorovat, do živého tnu,  
a mžitne-li jen, vím už kudy kam.  
Ten duch, jejž viděl jsem, snad ďábel jest,  
a ďábel schopen luznou postavu  
brát na sebe. Snad ve slabosti mé  
a v těžké mysli, — neboť přemocný  
u takých duší jest, — jen se mnou hrá,  
by zahubil mne. Já chci jistější  
mít důkazy než to. — Ta hra je sítí,  
kde toho krále svědomí se chytí._

_Odejde._

</section>
