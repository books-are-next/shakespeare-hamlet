---
title: JEDNÁNÍ PRVNÍ
contentType: drama
---

<section>

## Scéna 1.

_Elsinor. — Terasa před zámkem._

_FRANCISKO na stráži. Vystoupí BERNARDO._

**BERNARDO**:

_Kdo zde?_

**FRANCISKO**:

_Ne, _mně_ odpověz! Stůj a dej se znát!_

**BERNARDO**:

_Ať žije král!_

**FRANCISKO**:

_Bernardo?_

**BERNARDO**:

_On!_

**FRANCISKO**:

_Vy na minutu přicházíte včas._

**BERNARDO**:

_Teď tloukla dvanáctá; jdi spát, Francisko._

**FRANCISKO**:

_Dík za vystřídání; ale mrazí dnes  
a mně jest nějak teskno u srdce._

**BERNARDO**:

_Stráž měl jste klidnou?_

**FRANCISKO**:

            _Myš se nehnula._

**BERNARDO**:

_Nuž, dobrou noc.  
A potkáte-li kdes Horatia  
a Marcela — dnes se mnou mají stráž —  
jen řekněte, by pospíšili si._

**FRANCISKO**:

_Mně zdá se, že je slyším. Stůj! Kdo zde?_

_Vystoupí HORATIO a MARCEL._

**HORATIO**:

_Té země přátelé._

**MARCEL**:

            _A věrní králi._

**FRANCISKO**:

_Všem dobrou noc!_

**MARCEL**:

            _Vy, čacký vojíne,  
též buďte s bohem! — Kdo vás vystřídal?_

**FRANCISKO**:

_Bernardo na mou hlídku nastoupil.  
Již dobrou noc._

__Odejde.__

**MARCEL**:

            _Hola! Bernardo!_

**BERNARDO**:

            _Hej!  
Jest to Horatio?_

**HORATIO**:

            _Tak z něho kus._

**BERNARDO**:

_Tož vítejte a dobrý Marcel též._

**MARCEL**:

_Jak, — zjevilo se to dnes v noci zas?_

**BERNARDO**:

_Já neviděl jsem ničeho._

**MARCEL**:

_Horatio mi říká, že to jest  
jen přelud náš, a nechce uvěřit  
v to hrozné zjevení, jež dvakrát již  
jsme viděli. — Já tedy prosil jej,  
by s námi probděl dnešní noci stráž,  
a ukáže-li se ten přízrak zas,  
by našim očím pravdu dosvědčil  
a oslovil to._

**HORATIO**:

            _Však to nepřijde._

**BERNARDO**:

_Nuž, chvilku sedněte a na svůj sluch,  
jenž proti naší zvěsti hrazen jest,  
nás ještě jednou nechte útočit  
tím, co jsme po dvě noci viděli._

**HORATIO**:

_Tož tedy sedněme a vyslechnem,  
co nám Bernardo o tom vypoví._

**BERNARDO**:

_V noci minulé,  
když právě tam ta hvězda, kteráž jest  
od pólu na západ, kruh oběhla,  
by ozářila onu nebes část,  
kde hoří teď, — tu Marcel a já sám,  
když právě jedna odbila…_

_Vystoupí DUCH._

**MARCEL**:

_Dost! — Ticho! — Hle, — tam přichází to zas!_

**BERNARDO**:

_V té podobě, co nebožtík náš král!_

**MARCEL**:

_Horatio, tys učen, promluv na to._

**BERNARDO**:

_Hleď, není-li to králi podobno?  
— Jen viz, Horatio._

**HORATIO**:

            _Ba, celý on;  
mně děs a úžas kostmi probíhá._

**BERNARDO**:

_Chce, aby někdo na to promluvil._

**MARCEL**:

_Ty oslov to, Horatio._

**HORATIO**:

            _Kdos ty,  
jenž osobíš si tento noční čas  
a krásnou, bohatýrskou postavu,  
v níž pohřbeného krále majestát  
kdys chodil? — Nebem zaklínám tě, mluv!_

**MARCEL**:

_Jest uražen._

**BERNARDO**:

            _Hle, vzdaluje se to!_

**HORATIO**:

_Stůj! Promluv! Mluv, já zaklínám tě, mluv!_

_DUCH zmizí._

**MARCEL**:

_To tam a nechce dáti odpověď._

**BERNARDO**:

_Nuž jak, Horatio! — Vy třesete se  
a zbledl jste. — Zdaž není v tom cos víc  
než přelud? — Cože o tom soudíte?_

**HORATIO**:

_Bůh svědkem, že bych tomu nevěřil,  
mé vlastní oči kdyby nebyly  
mi pravdivým a zřejmým svědectvím._

**MARCEL**:

_A není-li to králi podobno?_

**HORATIO**:

_Jak ty sám sobě. — Totéž brnění  
měl na těle, když vyšel do boje  
se ctižádostným Norem. Zrovna tak  
se zachmuřil, když tenkrát na ledě,  
při hněvném smlouvání se, udeřil  
na harcující v saních Polany.  
Toť podivné. —_

**MARCEL**:

            _Tak dřív již dvakráte  
a právě v tuto mrtvou hodinu  
stráž bohatýrským krokem obešel._

**HORATIO**:

_Zvlášť nevím, jak to sobě vyložit,  
leč úhrnem a volně soudím-li,  
zlý převrat věští to pro naši vlast._

**MARCEL**:

_Nuž sedněme; a řekni mi, kdo ví,  
proč tímto přísným, bdělým seřazováním  
lid země té se týrá noc co noc?  
Nač den co den se děla slévají  
a z cizích trhů kupuje se zbroj?  
Proč do loděnic honí dělníky,  
jichž práce mozolná již neloučí  
ni svátek nedělní od všedních dnů?  
Co zamýšlí se, že ten znojný chvat  
noc činí dělnou tovaryškou dne, —  
kdo mi to může říct?_

**HORATIO**:

            _To mohu já;  
tak aspoň šeptá se: Král poslední,  
ten, jehož přízrak právě se nám zjevil,  
jak víte, Fortinbrasem Norvežským,  
— jejž k tomu hnala pýcha závistná, —  
byl vyzván na souboj. Náš chrabrý Hamlet,  
— neb rekovností svou byl proplaven  
po všech těch stranách známého nám světa, —  
sklál toho Fortinbrasa, který pak  
po zpečetěné smlouvě, stvrzené  
i zákonem i právem rytířským,  
svůj život ztrativ, také zeměmi,  
co jich kde držel, propad’ vítězi.  
Náš král se stejným dílem zaručil,  
jenž byl by připad’ Fortinbrasovi,  
když byl by zvítězil, jakž podle smluv  
a moci článku uvedeného  
zem jeho Hamletovi propadla. —  
Teď ale, pane, mladý Fortinbras.  
pln nezřízené nakvašenosti,  
si na pomezích norských, tu i tam,  
houf sehnal dobrodruhů odvážných  
za chleba kus a spíži k podniku,  
jenž smělost žádá; — ten pak není jiný,  
— jak dobře naše vláda tuší to —  
než rukou ozbrojenou odejmout  
a násilím nám ony země zas,  
jež ztratil jeho otec. — A to jest,  
jak soudím, přední podnět našich příprav  
zdroj těchto stráží, hlavní příčina,  
proč v zemi tento náhlý chvat a shon._

**BERNARDO**:

_Nic jinak, myslím, není to, než tak.  
A s tím se může dobře shodovat,  
že tato hrůzostrašná postava  
stráž naši ozbrojena obchází  
tak králi podobna, jenž byl a jest  
těch válek podnětem._

**HORATIO**:

            _Toť smítka jest,  
jež oko ducha znepokojuje.  
Když nejvýše a nejslavněj’ stál Řím,  
to krátko před tím, nežli mohutný  
pad’ Julius, tu prázdnily se hroby  
a mrtví zahalení v rubáše  
v ulicích římských skřekem úpěli.  
Též hvězdy s plamennými ohony  
se zjevily a rosy krvavé  
a na slunci zlověstná znamení;  
a vlhká hvězda ta, jež ovládá  
říš Neptunovu, ochuravěla  
od zatmění, jak spěl by soudný den.  
A právě takovéto předzvěsti  
hrůz plných věcí, — jako hlasatelé  
již po vždy osud předcházívají,  
neb jako proslov blížících se ran, —  
teď nebesa a země pospolu  
na naši vlast a národ seslaly._

_DUCH se znovu objeví._

_Však ticho! Hle, tam přichází to zas!  
Já zastoupím to, ať mne zahubí!  
Stůj, přelude! — A máš-li jaký zvuk  
neb užívání hlasu lidského,  
dej odpověď!  
Cos dobrého-li třeba vykonat,  
co tobě klid, mně spásu přinese,  
dej odpověď!  
Své vlasti znáš-li sudbu, kteráž dá  
se napředvěděním snad odvrátit,  
dej odpověď!  
Neb jestli v lůnu země za živa  
jsi uloupený poklad nakupil,  
zač, jak se povídá, vy duchové  
prý často obcházíte po smrti,  
mluv, stůj, — a mluv!_

_Kohout zakokrhá._

            _Marcele, zadrž to!_

**MARCEL**:

_Mám po tom partyzánou udeřit?_

**HORATIO**:

_Tak, nechce-li to stát._

**BERNARDO**:

            _Je zde!_

**HORATIO**:

            _Je zde!_

_DUCH zmizí._

**MARCEL**:

_Je pryč!  
My křivdíme mu, ač tak majestátní,  
že mocí dorážíme na něho;  
neb nezranitelný jest jako vzduch  
a naše plané rány zlý jsou šprým._

**BERNARDO**:

_Chtěl promluvit, v tom kohout zazpíval._

**HORATIO**:

_Tu sebou trhl jako hříšný tvor  
na hrůzné zavolání. — Slýchal jsem,  
že kohout, jenž jest jitra polnicí,  
svým hlaholným a pronikavým hrdlem  
dne boha zbouzí. Na tu výstrahu  
kde v moři, ohni, v zemi, v povětří  
jest klidu nemající, bludný duch,  
zpět chvátá ve svou říš; a že to pravda,  
nám dosvědčila tato příhoda._

**MARCEL**:

_Jak zapěl kohout, zmizelo to hned.  
Je pověst, kdykoli se vrátí čas,  
v němž narození Páně slavíme,  
ten jitřní pták že pěje celou noc.  
A tu, jak povídají, žádný duch  
se neodváží venku obcházet;  
jsou noci zdravé, žádná planeta  
pak neuhrane, elfi tratí moc  
a čarodějky neudělají:  
tak svatý to a milostivý čas._

**HORATIO**:

_To slýchal jsem a zčásti věřím též.  
Však hle, už jitro v plášti brunátném  
jde rosou tam přes východní ten chlum.  
Stráž přerušme; a radím, bychom to,  
co viděli jsme v noci, sdělili  
mladému Hamletu; neb, jak jsem živ,  
ten duch, k nám němý, k němu promluví,  
Zda souhlasíte, bychom mu to řekli,  
jak žádá láska, velí povinnost?_

**MARCEL**:

_Tak, prosím, učiňme; a vím, kde ráno  
jej nalezneme nejpříhodněji._

_Odejdou._

## Scéna 2.

_Trůnní sál na zámku._

_Tuš. — Vystoupí KRÁL, KRÁLOVNA, HAMLET, POLONIUS, LAERT, VOLTIMAND, KORNELIUS, dvořané a komonstvo._

**KRÁL**:

_Ač smrt drahého bratra, Hamleta,  
jest posud v čerstvé paměti a nám  
přísluší srdce žalem kormoutit,  
a celá naše říše měla by  
se chmuřit jedním čelem bolestným,  
přec rozvaha již zmohla přírodu  
tak dalece, že s nejmoudřejší strastí,  
naň myslíme a při tom zároveň  
i sebe samých pamětlivi jsme.  
A protož tedy druhdy naši sestru,  
teď naši královnu a vznešenou  
té bohatýrské říše dědičku,  
jak řek’ bych s pokosenou radostí  
a v jednom oku blaho, v druhém žal,  
— tak jako s veselostí při pohřbu  
a steskem při svatbě a na stejno  
svou rozkoš vážíce i zármutek, —  
jsme za choť pojali, v tom nestavíce  
se proti vašim lepším věhlasům,  
jež v této věci s námi zároveň  
se braly ochotně. — Všem za vše dík!  
Teď dál, co víte: Mladý Fortinbras,  
buď lehce váže naši statečnost,  
neb mysle, drahého že bratra smrtí  
náš stát jest rozdvojen a v rozkladu,  
— s tím snem svůj vlastní prospěch sdružuje,  
se nerozpakoval nás týrat vzkazem  
o vrácení těch zemí ztracených  
dřív jeho otcem, které našemu  
kdys rekovnému bratru připadly  
dle řádů všech a práva. — Tolik o něm.  
Teď co se týče nás a dnešní rady.  
Věc má se tak: my psali Norvegu,  
tož strýci mladistvého Fortinbrasa,  
— jenž neduživ a k loži upoután  
plán synovcův zná sotva z doslechu, —  
by jeho další chod v tom zamezil;  
neb mužstva sbírání a hotovost  
a všechny přípravy se chystají  
jen z jeho poddaných. — A nyní vás  
tam posíláme, ctný Kornelie  
a Voltimande, byste donesli  
to pozdravení kmetu Norvegu,  
víc moci osobní k jednání s králem  
vám nedávajíce, než shoduje  
se s mírou těchto článků vytknutých.  
Již s bohem, a váš chvat spěj s povinností._

**KORNELIUS** a **VOLTIMAND**:

_V tom i všem jiném osvědčíme ji._

**KRÁL**:

_Nic nepochybujem; nuž srdečně  
vám s bohem oběma._

_Odejdou VOLTIMAND a KORNELIUS._

            _A nyní, Laerte,  
co vy nám přinášíte nového?  
Vy mluvil jste o prosbě nějaké, —  
co jest to, Laerte? — Jest vám nemožno  
o slušné věci s Dánem promluvit  
a mařit slov. Aj, Laerte, co bys chtěl,  
můj dar aby to byl, ne prosba tvá?  
Víc není hlava srdci příbuzna  
a ruka ústům není úslužnější,  
než byl vždy tvému otci dánský trůn.  
Co přeješ sobě, Laerte?_

**LAERT**:

            _Svolení,  
můj vládce mohutný, a milost vaši,  
bych směl se do Francie navrátit.  
Já přišel, a to velmi ochotně,  
sem do Dánska, bych službu povinnou  
zde měl při vaší korunovaci;  
však nyní, když má služba skončena,  
se přiznávám, že moje myšlenky  
a touhy zas mne vedou k Francii,  
před milostivým vaším svolením  
a propuštěním sklánějíce se._

**KRÁL**:

_Zdaž svého otce máte svolení?  
Co dí Polonius?_

**POLONIUS**:

            _On, pane můj,  
svou usilovnou prosbou vynutil  
mé váhající svolení, až pak  
svým souhlasem, jenž byl mi přetěžký,  
jsem přec jen jeho vůli zpečetil;  
tož, prosím, dovolte mu odejít._

**KRÁL**:

_Chop, Laerte, vhodnou chvíli; čas buď tvůj  
a po libosti užij ho tvá ctnost! —  
Teď, synovče a synu Hamlete…_

**HAMLET** _(stranou)_:

_O trochu spřízněn víc než synovec,  
a trochu méně přízniv, než je syn._

**KRÁL**:

_Což stále ještě vás ty mraky tíží?_

**HAMLET**:

_Ne, pane můj; jsem příliš na slunci._

**KRÁLOVNA**:

_Můj dobrý Hamlete, již odvrhni  
tu barvu noci a své oči nech  
jak přítel pohlížeti na Dánsko.  
Tak stále sklopenými brvami  
čackého otce v prachu nehledej;  
víš, že to obecné: co živo, zemře  
a přírodou se nese k věčnosti._

**HAMLET**:

_Ba, milostpaní, jest to obecné._

**KRÁLOVNA**:

_Proč tobě zdá se to tak zvláštní být?_

**HAMLET**:

_Zdá! vzácná paní. — Jest! — Já neznám zdání.  
Ne, dobrá matko, — ten můj tmavý plášť,  
ni obvyklý ten vážně černý šat,  
ni bouřný vzlykot stísněného dechu,  
ba ani v oku řeka bohatá  
a zkormoucené tváře vzezření  
i každý žalu způsob, tvar a zjev  
mne věrně označiti nemohou:  
ty vskutku zdají se, neb věcí jsou,  
jež člověk může hrát; já ale mám  
to ve svém nitru, co se nedá zdát;  
vše tamto jest jen bolu šperk a šat._

**KRÁL**:

_Jest něžno to a chvalno, Hamlete,  
ve vaší povaze, že skládáte  
tak svému otci smuteční tu daň;  
však víte přec, váš otec ztratil otce  
a ztracený ten otec svého zas  
a ten, kdo přežil, vděkem synovským  
jest povinován truchlit jakous chvíli;  
leč v zatvrzelém žalu setrvat  
jest dílo svéhlavosti bezbožné,  
bol nemužný, o vůli svědčící,  
jež nejvýš nepokorna k nebesům,  
o slabém srdci, mysli vášnivé  
a tupém, necvičeném rozumu.  
Neb to, co víme, že se musí stát  
a jest tak obecné, jak smyslům jest  
ta každá jiná nejvšednější věc,  
proč ve svém pošetilém odporu  
si bráti k srdci? — Hanba! — Totě hřích  
jest proti nebi, proti mrtvému,  
hřích proti přírodě, věc nanejvýš  
úkorná rozumu, jenž za běžný  
si předmět úvah bere otců smrt  
a jenž od nejprvnější mrtvoly  
až k nebožtíku, který umřel dnes,  
vždy stejně volal: „Tak to musí být.“ —  
Tož prosíme, již k zemi odvržte  
ten marný žal a o nás myslete  
jak o svém otci; neboť, věz to svět,  
vy nejbližší jste trůnu našemu  
a lásku o nic méně šlechetnou,  
než k synu chová otec nejdražší,  
my vstříc vám neseme. — Však záměr váš,  
zas vrátit se na školy vitemberské,  
se nejvýš příčí naší žádosti  
a prosíme, byste se odhodlal  
zde zůstat u nás, v blahé pohodě  
a útěšnosti zraku našeho,  
náš nejprvnější dvořan, strýc a syn._

**KRÁLOVNA**:

_Svou matku nenech ždáti nadarmo;  
já prosím, Hamlete, zde zůstaň u nás  
a neodcházej do Vitemberka._

**HAMLET**:

_Seč jsem, chci, vzácná paní, poslechnout._

**KRÁL**:

_Toť láskyplná, krásná odpověď.  
Co my jsme, buďte v Dánsku. — Pojďme, choti.  
Ten vlídný, volný souhlas Hamletův  
se zakotvil v mém srdci úsměvem  
a tomu na vděk pohár nevznese  
dnes Dánsko k radostnému přípitku,  
by nezahřměla děla k oblakům;  
a v králův kvas ať duní nebesa  
zpět hovoříce zemské hřímání.  
Již pojďte._

_Tuš. — Odejdou všichni kromě HAMLETA._

**HAMLET**:

_Ó kéž to příliš, příliš pevné tělo  
se rozplynulo, sjihlo na rosu!  
Neb kéž by Věkověčný nebyl dal  
svůj řád na samovraždu! — Bože, Bože!  
Jak nudný, prázdný, ploský, nicotný  
se zdá mi všechen toho světa běh!  
Fi na to, fi! — To nevypletý sad,  
jenž bují v símě; bejlí šeredné  
jej plní celý. — Že to došlo tam!  
Dva měsíce jen mrtev! — Ne, ni tolik,  
ne celé dva; — tak bohatýrský král,  
jenž proti tomu zde Hyperion  
byl proti Satyru; a k matce mé  
tak lásky pln, že větrům nebeským  
jí nedal drsně ovanouti tvář.  
Ó nebesa i země! — Musím-li  
si vzpomínat? — Vždyť na něm visela,  
jak byl by choutky vzrůst se zmáhal tím,  
čím živil se; — a přece, za měsíc…  
Ne, myslit nesmím dále. — Křehkosti,  
tvé jméno „žena“ jest! — Za krátký měsíc,  
dřív, než se ošoumaly střevíce,  
v nichž za mrtvolou ubohého otce  
šla, v slzách tonouc jako Nioba, —  
aj ona, zrovna ona, — Bože můj!  
Zvěř bezrozumná dél by truchlila, —  
se vdá za mého strýce, za bratra  
se provdá mého otce, který však  
ne více mému otci podoben,  
než já jsem Heraklovi; za měsíc, —  
než ještě sůl těch slzí prolhaných  
jí stekla z očí rudě zničených,  
se vdá! — Ó hříšný spěch, tak úprkem  
se vrhati na krvesmilné lože!  
To dobré není, dobře neskončí. —  
Však pukni, srdce, musím umlknout!_

_Vystoupí HORATIO, MARCEL a BERNARDO._

**HORATIO**:

_Zdar vaší Výsosti!_

**HAMLET**:

            _Jsem potěšen,  
vás vida zdravého. — Horatio!  
Sám sebe jestli nezapomínám._

**HORATIO**:

_Týž, princi, vždy váš sluha nehodný._

**HAMLET**:

_Ne, dobrý přítel můj; chci vyměnit  
to jméno s vámi. — A co děláte,  
jsa z Vitemberka pryč, Horatio?  
Aj Marcel?_

**MARCEL**:

            _Vzácný princi?_

**HAMLET**:

            _Velmi rád  
vás tady vidím. _(K BERNARDOVI.)_ Dobrý večer, pane!  
Leč, doopravdy, co vás přivádí  
k nám z Vitemberka?_

**HORATIO**:

            _Zahálčivost, pane._

**HAMLET**:

_To slyšeti bych nechtěl, aby řek’  
váš nepřítel, a tolik násilí  
můj sluch si od vás nedá učinit,  
by věřil vaší vlastní pomluvě:  
vím předobře, že nejste zahaleč.  
Než, — což pak děláte zde v Elsinoru?  
My naučíme vás pít z hluboka,  
než odjedete zas._

**HORATIO**:

            _Já, Výsosti,  
sem přijel k pohřbu otce vašeho._

**HAMLET**:

_Jen smích si netrop ze mne, spolužáku;  
spíš přijel jsi mé matce na svatbu._

**HORATIO**:

_Ta rychle potom následovala._

**HAMLET**:

_Jen z hospodářství, brachu, z hospodářství:  
co napečeno k pohřbu, studené  
se doneslo na stoly svatební.  
Kéž byl bych spíš se potkal v nebesích  
i s nejkrutějším nepřítelem svým,  
než spatřil onen den, Horatio!  
Můj otec! — Zdá se mi, že vidím otce._

**HORATIO**:

_Ó kde, můj princi?_

**HAMLET**:

            _V oku duše své._

**HORATIO**:

_Já kdys jej viděl; byl to čacký král._

**HAMLET**:

_Byl muž; a všechno ve všem zvážíš-li,  
již jemu podobného nespatřím._

**HORATIO**:

_Já, princi, tuším, viděl ho dnes v noci._

**HAMLET**:

_Tys viděl? — Koho?_

**HORATIO**:

_Můj princi, krále, otce vašeho._

**HAMLET**:

_Že krále, mého otce!_

**HORATIO**:

            _Zmírněte  
svůj údiv na mžik sluchem pozorným,  
než o tom zázraku vše vypovím  
na dosvědčení těchto vojínů._

**HAMLET**:

_Pro smilování boží, mluvte již!_

**HORATIO**:

_Dvě noci po sobě ti pánové,  
Marcel a Bernard, jsouce na stráži  
v hrobovém pustu čiré půlnoci  
s tím potkali se. — Jakás postava,  
jak otec váš, tak navlas ve zbroji,  
od hlavy k patě, před nimi se zjeví  
a krokem vážným, zvolna, majestátně  
jde kolem nich; tak třikrát obešel  
před jejich zrakem bázní schváceným  
na délku berly své, co zatím oni  
tou hrůzou téměř v rosol strnulí  
tu stojí němi, nemluvíce naň.  
To v uděšené tajnosti mi řekli,  
a já šel s nimi na stráž třetí noc,  
kdež, jak to vyprávěli, v tentýž čas,  
v též podobě, vše věrně do slova,  
duch přišel. — Znal jsem otce vašeho;  
ty ruce nejsou podobny si víc._

**HAMLET**:

_A kde to bylo?_

**MARCEL**:

            _Na terase, princi,  
kde stráž jsme měli._

**HAMLET**:

            _Oslovili jste to?_

**HORATIO**:

_Já, pane můj, jsem na to promluvil,  
však odpovědi mi to nedalo;  
jen jednou, tuším, hlavu zvedlo to,  
jak na promluvení se chystajíc.  
Vtom jitřní kohout hlučně zazpíval  
a na ten hlas to kvapem ucouvlo  
a zmizelo._

**HAMLET**:

            _Toť velmi podivné._

**HORATIO**:

_Jak živ jsem, vzácný princi, jest to pravda;  
a tu jsme myslili, že povinnost  
nám káže, dát vám o tom vědomost._

**HAMLET**:

_Nu ovšem; to mne znepokojuje.  
Jste na stráži dnes v noci?_

**MARCEL** a **BERNARDO**:

            _Ano, princi._

**HAMLET**:

_Že ozbrojen, jste řekli?_

**MARCEL** a **BERNARDO**:

            _Ozbrojen._

**HAMLET**:

_Od lebky k palci?_

**MARCEL** a **BERNARDO**:

            _Od hlavy až k patě._

**HAMLET**:

_Tož neviděli jste mu do tváře?_

**HORATIO**:

_Ó viděli, měl hledí zdvižené._

**HAMLET**:

_Jak, — hleděl zachmuřeně?_

**HORATIO**:

            _Výraz měl  
víc žalostivý nežli hněvivý._

**HAMLET**:

_Bled, nebo uzarděn?_

**HORATIO**:

            _Ne, velmi bled._

**HAMLET**:

_A oči pevně na vás upíral?_

**HORATIO**:

_Co nejpevněji._

**HAMLET**:

            _Byl bych tam chtěl být._

**HORATIO**:

_Byl byste jistě trnul úžasem._

**HAMLET**:

_Toť možné, velmi možné. Zůstal dlouho?_

**HORATIO**:

_Co mírným chvatem sto by napočet’._

**MARCEL** a **BERNARDO**:

_Déle, déle._

**HORATIO**:

_Ne, když jsem já to viděl._

**HAMLET**:

            _Jeho vous  
byl prošedlý, či ne?_

**HORATIO**:

            _Jak za živa  
jsem znal jej, černý, stříbrem prokvetlý._

**HAMLET**:

_Dnes v noci budu s vámi na stráži;  
snad zas to přijde._

**HORATIO**:

            _Přijde, za to ručím._

**HAMLET**:

_A zjeví-li se v téže postavě,  
jak vznešený můj otec, oslovím to,  
byť samo peklo rozevřelo chřtán  
a kázalo mi mlčet. — Prosím vás,  
až dosud v tajnu-li jste chovali  
to vidění, i dál to zamlčte;  
a v noci ať se děje cokoli,  
vše v mysl uložte, nic na jazyk:  
za vaši lásku se vám odvděčím.  
Teď buďte zdrávi; mezi jedenáctou  
a dvanáctou tam na terase dnes  
vás navštívím._

**VŠICHNI**:

            _Jsme k službám, Výsosti!_

**HAMLET**:

_Buď láska vaše mou, jak moje vaší;  
a nyní s bohem!_

_Odejdou všichni kromě HAMLETA._

            _Mého otce duch  
a ve zbroji! Zde čisto není vše.  
V tom vězí, tuším, jakás podlá hra!  
Kéž noc tu byla! — Zatím ticho, duše!  
Zlé skutky, byť je zavalila zem.  
se zjeví před očima lidem všem._

__Odejde.__

## Scéna 3.

_Pokoj v domě Poloniově._

_Vystoupí LAERT a OFELIE._

**LAERT**:

_Mé věci jsou již na lodi; — buď zdráva!  
A, sestro, kdy jen vítr bude přát,  
a vhodná loď se najde, neprospi to,  
leč povždy dej mi vědět o sobě._

**OFELIE**:

_Ty pochybuješ?_

**LAERT**:

            _Co pak Hamleta  
se dotýče a cetek jeho přízně,  
to za běžný měj mrav a krve hru;  
jen za fialku v útlém květu mládí,  
sic časnou, ne však stálou, líbeznou,  
ne trvající, — vůně, lahody  
jen mžikové, nic víc._

**OFELIE**:

            _Nic víc než to?_

**LAERT**:

_Za víc to neměj; neboť příroda  
když rozvíjí se, nezmohutňuje  
se pouze ve svalech a v objemu,  
leč jak se zveličuje tento chrám,  
i vnitřní služba myšlení a srdce  
s ním roste v šíř. — Snad miluje tě nyní  
a skvrna ani úskok netřísní  
ctnost jeho vůle; toho však se boj,  
že, povážíš-li jeho vznešenost,  
ni vlastní vůle jemu nepatří;  
neb sám jest svému rodu podroben.  
On nesmí jako lidé nepatrní  
si vybrat sám, neb jeho volbou řídí  
se celé říše bezpečnost a zdar;  
a protož tedy musí jeho volba  
být omezena vůlí, souhlasem  
i toho těla, jehož hlavou jest.  
Když tedy praví, že tě miluje,  
tvé moudrosti se sluší věřit mu,  
jen pokud jeho zvláštní řád a stav  
řeč jeho mohou skutkem učinit,  
což nejde o nic dále, nežli kam  
je souhlas všeho Dánska provází.  
Dál suď, tvá čest co může utrpět,  
když uchem příliš důvěřujícím  
těm jeho písním budeš naslouchat,  
když srdce ztratíš, nebo otevřeš  
svůj cudný poklad jeho bujným ždáním.  
Ó boj se toho, drahá sestro, boj,  
a drž se v hradbách náklonnosti své  
před dostřelem a léčkou žádosti.  
I nejcudnější dívka plýtvá již,  
když odhalí svou krásu měsíci;  
ctnost sama hrotu pomluv neujde;  
červ dítky jara často prohryže,  
než jejich puky zotvírají se,  
a v jitru, v čerstvé rose mladosti  
van nakažlivý hrozí nejvíce.  
Tož bdělá buď, štít nejlepší je strach;  
neb mládí samo sobě odboj činí,  
když nejsou blízko nepřátelé jiní._

**OFELIE**:

_Chci podstatu tvých dobrých naučení  
u svého srdce chovat na stráži.  
Leč, dobrý bratře, neukazuj mi,  
jak mnohý prostopášný kazatel,  
na cestu k nebi, příkrou, trnitou,  
co sám jak bujný, pustý rozmařilec  
jde po kvetoucích stezkách marnosti  
přes vlastní rady._

**LAERT**:

            _O mne neboj se. —  
Již přes čas meškám; hle, zde otec náš._

_Vystoupí POLONIUS._

_Ve dvojnásobném požehnání jest  
i blaho dvojnásobné; příležitost  
se usmívá na druhé loučení._

**POLONIUS**:

_Zde dosud, Laerte? — Styď se! — Na koráb!  
Tvým plachtám vítr sedí na plecích  
a čekají už pouze na tebe.  
Nuž, požehnání mé tě provázej!  
A těchto naučení několik  
si ještě do paměti vepsat hleď:  
Svým myšlenkám nedávej jazyku,  
ni činu myšlence, již nerozvážils.  
Buď upřímným, ne všedně důvěrným.  
Ty z přátel svých, jichž volba osvědčena,  
k své duši připni poutem kovovým,  
však neotupuj dlaň svou srdečností,  
kde přijde soudruh neopeřený  
a nově vylíhlý. — Spor nehledej,  
však jsi-li v něm, tak sobě počínej,  
by protivník se na pozoru měl.  
Všem sluchu přej, leč málokomu hlas,  
všech radu ber, však taj, co soudíš sám.  
Šat skvostný měj, co snese měšec tvůj,  
však nevýstřední; — bohatý, ne pestrý,  
neb oděv často jeví člověka  
a ve Francii stavem nejlepší  
jsou nad vše vkusní v tom a broušeni.  
Ni dlužník nebuď, ani věřitel,  
neb s půjčkou se i přítel ztrácívá  
a dluhy tupí spořivosti hrot.  
To především: sám k sobě pravdiv buď  
a z toho vzejít musí, den jak z noci,  
že nemůžeš být klamným k nikomu.  
Buď zdráv, mým žehnáním to v tobě zraj!_

**LAERT**:

_Co nejpokorněji se loučím, otče._

**POLONIUS**:

_Čas volá, jdi; tvé služebnictvo čeká._

**LAERT**:

_Ofelie, již tedy s bohem buď  
a dobře pamatuj, co jsem ti řek’._

**OFELIE**:

_V mé paměti to uzamčeno jest  
a klíče k tomu chováš při sobě._

**LAERT**:

_Nuž, buďte zdrávi!_

_Odejde._

**POLONIUS**:

_Ofelie, o čem to mluvil s tebou?_

**OFELIE**:

_Když ráčíte si přáti, — o něčem,  
co dotýká se prince Hamleta._

**POLONIUS**:

_Aj, právě vhod. — Jak se mi povídá,  
on velmi často v době poslední  
ti věnoval své prázdné hodiny  
a tys co nejštědřeji dopřála  
mu sluchu volného. Když tomu tak,  
— jak říkají mi, a to s výstrahou —  
tož věz, že sama nerozumíš si  
tak jasně, jak se sluší na mou dceru  
a na tvou čest. Co jest to mezi vámi?  
Mluv pravdu._

**OFELIE**:

            _On mi dával, pane můj,  
v poslední době mnohá ujištění  
své náklonnosti._

**POLONIUS**:

            _Náklonnosti! Jdi!  
Ty mluvíš jako děvče zelené  
a nezkušené v těchto nebezpečích;  
těm ujištěním, jak to zveš, ty věříš?_

**OFELIE**:

_Já nevím, pane, co si myslit mám._

**POLONIUS**:

_Nuž, poučím tě: mysli, že jsi děcko,  
žes bernou mincí brala jistinu,  
jež není pravá. Dráž se pojisti! —  
Sic, — abych tak to slovo ubohé  
dál neštval, až by dechu pozbylo, —  
to jištění tě ujistí, žes bloud._

**OFELIE**:

_On, pane, lásku svou mi nabízel,  
jak počestný to přikazuje mrav._

**POLONIUS**:

_Jen řekni: dnešní mrav! — Ó jdi mi, jdi!_

**OFELIE**:

_A řeč svou dotvrzoval, pane můj,  
kdekterou svatou nebes přísahou._

**POLONIUS**:

_Aj, oka na sluky! Ó známe to,  
když hoří krev, jak rozmařile duše  
své přísahy propoučí jazyku.  
Ten plápol, dcero, který světla víc  
než tepla dává, hasna v obojím  
již ve chvíli, kdy přísahá svůj slib,  
mít nesmíš za oheň. Od chvíle té  
buď skoupější svou dívčí přítomností;  
své rozmluvy ceň výš, než k hovoru  
jak hotova bys byla na povel.  
Co prince Hamleta se dotýče,  
jen tolik věř mu, že je mlád a může  
o delší obcházeti oprati,  
než tobě volno; zkrátka, nevěř nic  
těm jeho přísahám, Ofelie,  
neb svůdnice to jsou, ne barvy té,  
již oděv jejich má, však přímluvčí  
jen tužeb nesvatých a líčící  
dech posvátných a zbožných závazků,  
by lépe klamaly. — Toť úhrnem:  
já, prostě řečeno, si nepřeju,  
bys ode dneška jeden okamžik  
své prázdné chvíle zlehčovala tak,  
bys hovořila s princem Hamletem.  
Čiň, jak ti poroučím; — a jdi teď po svých._

**OFELIE**:

_Můj pane, poslechnu._

_Odejdou._

## Scéna 4.

_Na terase._

_Vystoupí HAMLET, HORATIO a MARCEL._

**HAMLET**:

_Vzduch řeže zle; jest velmi mrazivo._

**HORATIO**:

_Jest pronikavé, ostré povětří._

**HAMLET**:

_Jak pozdě máme?_

**HORATIO**:

            _Skoro na dvanáctou._

**MARCEL**:

_Ne, odbila._

**HORATIO**:

_Že tak? Já neslyšel; tož blíží se  
ta doba, v kterou obcházívá duch._

_Z daleka troubení a střelba z děl._

_Co znamená to, princi?_

**HAMLET**:

_Král dnešní noci bdí a popíjí  
a hoduje a křepčí skočný rej;  
a jak jen rýnským hrdlo propláchne,  
hned kotlů ryk a trouby zavřesknou  
tu velkou slávu jeho přípitku._

**HORATIO**:

_Je to zde obyčej?_

**HAMLET**:

            _Ba věru jest;  
však po mém soudu, ač jsem rodák zdejší  
a ve způsobech těchto vychován,  
toť obyčej, jenž víc přináší cti,  
když opominut, než kdy šetřen jest.  
Ty pusté kvasy na východ i západ  
nás činí pověstny a rozkřičeny  
u jiných národů; nás opilci  
tam zvou a surovými přívlastky  
nám třísní jméno; a to opravdu  
i našim skutkům nejvznešenějším  
tuk odbírá a jádro hodnoty.  
Tak často bývá u jednotlivců,  
že přirozenou vadou nějakou,  
buď vrozenou, — v čemž viny nemají,  
neb nelze původ volit přírodě, —  
či jakés náklonnosti zbujněním,  
jež trhá hráz a tvrze rozumu,  
neb zvykem, který příliš okvasí  
tvar slušných mravů, — pravím, že ti lidé,  
nesoucí pečeť vady jediné,  
již vtiskla příroda neb sudby hvězda,  
— a jinak jejich ctnosti ryzí jsou  
jak milost sama, nekonečny tak,  
jak člověk jen jich může dostoupit, —  
v obecném soudu berou porušení  
od této jedné chyby: — špetka zla  
vše ušlechtilé činí pochybným  
a ve svou potupnost je strhuje._

_DUCH se objeví._

**HORATIO**:

_Hle, tam to přichází._

**HAMLET**:

            _Teď andělé  
a spásy mocnosti nás ochraňte!  
Buď požehnání duch neb kletý běs,  
vzduch nebes přinášej, či plápol z pekla,  
tvé úmysly ať zlé či dobré jsou, —  
tvá podoba tak zve mne k dotazu,  
že oslovím tě. — Volám; Hamlete,  
můj králi, otče, Dáne knížecí,  
ó odpověz mi! — Nedej zahynout  
mi v nevědomosti, však řekni, proč  
tvé kosti posvátné, jež rakev jala,  
svůj příkrov protrhly, proč hrobka tvá,  
kde navždy jsme tě tiše složili,  
své těžké, mramorové čelisti  
zas rozevřela, by tě vyvrhla?  
Co značí to, že, ztuhlá mrtvola,  
zas navštěvuješ v plném brnění  
měsíčný pablesk, strašnou čině noc,  
a otřásáš nás blázny přírody  
tak hrůzně myšlenkami, které jdou  
za dosah našich duší? Rci, proč to  
a nač, — a cože máme učinit?_

_DUCH kývá na HAMLETA._

**HORATIO**:

_Kývá to na vás, abyste s tím šel;  
jak chtělo by to něco sděliti  
vám samotnému._

**MARCEL**:

            _Hle, jak rytířsky  
vám kyne k místu odlehlejšímu; —  
však vy s tím nechoďte!_

**HORATIO**:

            _Ne, nikterak._

**HAMLET**:

_Zde nechce mluvit, půjdu tedy za ním._

**HORATIO**:

_Můj princi, nechoďte!_

**HAMLET**:

            _Proč míti strach?  
Můj život za jehlu mi nestojí  
a duši mé co může ublížit,  
jež tak jest nesmrtelná jako on?  
Zas kývá na mne, abych šel; nuž půjdu._

**HORATIO**:

_Což, jestli vás to do vln vyláká,  
neb na ten děsný vrchol skaliska,  
jež přes svou patu strmí do moře,  
a tam se změní v jiný hrůzný zjev,  
jenž pozbaví vás vlády rozumu  
a v šílenství vás strhne? — Považte!  
To místo samo záchvat zoufalství  
bez jiných příčin v mozek přivodí,  
jenž shlíží tolik sáhů do moře  
a slyší dole jeho divý řev._

**HAMLET**:

_Hle, stále kývá. — Jdi, — chci za tebou!_

**MARCEL**:

_Jít nesmíte, můj princi._

**HAMLET**:

            _Ruce pryč!_

**HORATIO**:

_Dejte si říci; — jíti nesmíte!_

**HAMLET**:

_Můj osud vzkřik’! — A každou nejmenší  
v tom těle žilku utužuje tak,  
jak pevné svaly nemejského lva.  
On stále kyne. — Pusťte, pánové!  
Bůh svědkem, ducha z toho udělám,  
kdo zdržuje mne! — Vari! povídám. —  
Jen dál; — jdu za tebou._

_Odejdou DUCH a HAMLET._

**HORATIO**:

_To šálenství jej smyslů zbavuje._

**MARCEL**:

_Teď za ním, neslušno ho poslechnout._

**HORATIO**:

_Jen dále. — K jakým koncům dojde to?_

**MARCEL**:

_Jest něco prohnilého v státu Dánském._

**HORATIO**:

_Bůh napraví to zas._

**MARCEL**:

            _Jen za ním teď._

_Odejdou._

## Scéna 5.

_Jinde na terase._

_Vystoupí DUCH a HAMLET._

**HAMLET**:

_Kam chceš mne vésti? — Mluv. Dál nepůjdu._

**DUCH**:

_Slyš mne._

**HAMLET**:

            _To chci._

**DUCH**:

            _Má hodina se blíží,  
kdy v muka sirnatého plamene  
se musím vrátit._

**HAMLET**:

            _Duchu nebohý!_

**DUCH**:

_Nic nelituj mne; jenom rozvážný  
sluch dopřej tomu, co ti objevím._

**HAMLET**:

_Již mluv, jsem povinen tě vyslechnout._

**DUCH**:

_A také pomstít mne, až vyslechneš._

**HAMLET**:

_Co?_

**DUCH**:

_Jsemť tvého otce duch a odsouzen  
na jistou dobu v noci obcházet  
a za dne, vězněn, lačnět v plamenech,  
až podlé viny mojí časnosti  
se očistí a shoří. — Ó, že jest  
mi zakázáno taje vyprávět  
své věznice! — tu povídal bych děj,  
kde slůvko nejlehčí by rozrylo  
tvou duši, zmrazilo tvou mladou krev;  
a oči tvé jak hvězdy z okruhů  
by vymkly se, tvé vlasy spletité  
a ulehlé by rozdělily se  
a každý jediný by vzhůru čněl,  
jak bodce hněvivého dikobraza.  
Ta věčná zvěst však není pro ucho  
z masa a krve. — Slyš mne, slyš, ó slyš!  
Tvůj otec jestli kdy ti drahým byl…_

**HAMLET**:

_Ó Bože!_

**DUCH**:

_— pomsti tu podlou, neslýchanou vraždu!_

**HAMLET**:

_Vraždu!_

**DUCH**:

_Ba vraždu podlou, jako každá jest;  
však tato podlejší jest nade vše,  
a divná víc a nepřirozená._

**HAMLET**:

_Mluv rychle, abych rychlou perutí  
jak modlitba neb lásky myšlenky  
spěl k pomstě._

**DUCH**:

            _Vidím, že jsi ochoten;  
a tupější bys byl než tučné bejlí,  
jež líně uhnívá na břehu Lethe,  
to kdyby k činu nepohnulo tě.  
Teď poslyš, Hamlete: Zvěst roznesli,  
že spícího mne v sadu uštknul had;  
tak o mé smrti zprávou vylhanou  
sluch všeho Dánska klamán hanebně.  
Však věz, můj dobrý synu, onen had,  
jenž tvého otce život uhryzl,  
teď na hlavě má jeho korunu._

**HAMLET**:

_Má duše prorocká! — Můj strýc! —_

**DUCH**:

            _Toť on,  
ten krvesmilný, cizoložný netvor,  
jenž čáry vtipu, dary zrádnými,  
— ó bídný vtip a dary, mající  
tak svůdnou moc! — k svým chtíčům hanebným  
byl získal svolení mé na oko  
všech nejctnostnější ženy, královny.  
Ó jaká pronevěra, Hamlete,  
mně, jehož láska byla důstojna  
tak, že šla ruku v ruce se slibem,  
jejž dal jsem u oltáře! — A tak vzdát  
se bídníku, jenž, ke mně přirovnán,  
byl přírodou tak nuzně obdařen.  
Však jako ctnost se nikdy nepohne,  
byť prostopášnost v rajské podobě  
ji lákala, tak chlípnost snoubená  
se stkvoucím andělem se přesytí  
i v loži nebeském a uvrhne  
se k mršině. — Leč ticho! Zdá se mi,  
že větřím ranní vzduch. Nuž, zkrátka již:  
Když spal jsem v zahradě, jak byl můj zvyk  
vždy odpoledne, v bezpečný ten čas  
tvůj strýc se přikrad’ ke mně s lahvičkou,  
v níž blínovou měl šťávu prokletou,  
a do vchodů mých uší nalil tresť  
tu žíravou, jejížto účinek  
jest taký lidské krve protivník,  
že rtuti rychlostí se rozbíhá  
do tělesných všech bran a průchodů  
a prudkou mocí srazí, zahustí,  
jak syřiště když vkápneš do mléka,  
žil plynnou, zdravou krev. — Tak s krví mou.  
A v okamžení lišej osypal  
jak Lazara svým hnusným škraloupem  
vše hladké tělo mé.  
Tak ve spaní jsem rukou bratrovou  
byl rázem zbaven žití, koruny  
a královny, vzat v rozkvětu svých vin  
tak bez přípravy, svaté večeře,  
bez posledního k smrti pomazání,  
bez účtů poslán složit účet svůj  
se všemi svými hříchy na hlavě.  
Ó hrůza, hrůza, hrůza strašlivá!  
Cit máš-li přirozený, nestrp toho  
a nedopusť, by lože královské  
se v Dánsku zvrhlo v lůžko zbujnosti  
a v pelech krvesmilství kletého.  
Leč tak neb tak ať k činu přikročíš,  
své srdce netřísni a neosnuj  
nic proti matce své; — ji zůstav nebi  
a oněm trnům, které v prsou má,  
by bodaly a hnětly. — S bohem buď!  
Již blízké jitro hlásí světluška  
a bledne v neúčinném ohni svém.  
Buď s bohem, s bohem! — Na mne vzpomínej._

_DUCH zmizí._

**HAMLET**:

_Ó všichni zástupové nebeští!  
Ó země! — A co dál? — Mám spolčit s tím  
i peklo? — Fi! — Ó srdce, drž se, drž!  
A vy, mé svaly, nestárněte hned  
a vzpružte mne… Na tebe vzpomínat!  
Vždy, bědný duchu, — dokud paměť bude  
mít sídlo v této lebce ztrhané!  
Na tebe vzpomínat! Aj, — z tabulky  
své paměti stru každý všední rys,  
knih průpovědi, všechny obrazy,  
vše vtisky minulé, jež mladost má  
a zkušenost tam byly vepsaly;  
jen rozkaz tvůj sám bude žíti dál  
ve knize té a vazbě mého mozku  
s nižádnou nižší látkou nesmíšen.  
Tak, při sám Bůh. — Ó ženo nicotná!  
Ó lotře, lotře, smavý, kletý lotře!  
Můj zápisník! — To radno zaznamenat,  
že lze se smát a smát a lotrem být; —  
to aspoň v Dánsku možno, jsem si jist._

_Zapisuje si._

_Nuž, strýče, tady jsi. — Teď heslo mé  
zní: „S bohem, s bohem, na mne vzpomínej!“  
Já přísahal._

**HORATIO** a **MARCEL** _(za scénou)_:

            _Ó princi, princi!_

_Vystoupí HORATIO a MARCEL._

**MARCEL**:

            _Princi Hamlete!_

**HORATIO**:

_Bůh ochraň jej!_

**HAMLET**:

            _Tak buď!_

**MARCEL**:

            _Hej, hola, princi!_

**HAMLET**:

_Hej, hola, hochu, pojď, můj ptáčku, pojď!_

**MARCEL**:

_Co děje se, můj pane vznešený?_

**HORATIO**:

_Co nového, můj princi?_

**HAMLET**:

            _Zázraky!_

**HORATIO**:

_Můj dobrý pane, povídejte již._

**HAMLET**:

_Ne, vy to vyzradíte._

**HORATIO**:

            _Při sám Bůh,  
já ne._

**MARCEL**:

            _Ni já, můj princi._

**HAMLET**:

            _Tedy tak; —  
zdaž lidské srdce by to smyslilo?  
Však mlčet budete?_

**HORATIO** a **MARCEL**:

            _Bůh svědkem, princi!_

**HAMLET**:

_Tož v celém Dánsku lotra nežije,  
kterýž by nebyl arciničema._

**HORATIO**:

_Toť, pane, nemusil vstát z hrobu duch,  
by nám to řek’._

**HAMLET**:

            _Aj, pravda; máte pravdu;  
a tak bez dalších oklik za to mám,  
že bude nejlíp, když si ruce stisknem  
a rozejdem se; — vy, kam touha vás  
a vaše povolání volají,  
— neb každý člověk, jak už tak to jest,  
své povolání a své touhy má; —  
a co se týče ubohosti mé,  
nuž hleďte, — jdu se modlit._

**HORATIO**:

_To, pane, jsou jen slova podivná  
a blouznivá._

**HAMLET**:

            _Mou vinou jestliže  
vás urážejí, srdečně mi líto;  
ba věřte, srdečně._

**HORATIO**:

            _Zde není viny._

**HAMLET**:

_Při svatém Patriku, Horatio,  
jest vina zde, — a vina veliká!  
Co toho vidění se dotýče,  
to říkám vám, jeť poctivý to duch.  
A zvědavost, co mezi ním a mnou  
se dělo, ukojte, jak můžete.  
A nyní, moji dobří přátelé,  
jakož jste přáteli a učenci  
a vojíny, jen malou, jedinou  
mi prosbu splňte._

**HORATIO**:

            _Jaká, pane, jest?  
Vše splníme._

**HAMLET**:

            _Tož nikdy nezjevte,  
co této noci uviděli jste._

**HORATIO** a **MARCEL**:

_To nezjevíme, pane!_

**HAMLET**:

            _Přísahejte._

**HORATIO**:

_Já věru, pane, slova neřeknu._

**MARCEL**:

_Já, princi, také ne._

**HAMLET**:

            _Zde, na můj meč._

**MARCEL**:

_Vždyť, pane můj, jsme přísahali již._

**HAMLET**:

_Zde, pravím, na můj meč._

**DUCH** _(pod zemí)_:

_Přísahejte._

**HAMLET**:

_Aha, můj chlapče, tak ty hovoříš?  
Tys tu, můj věrný brachu? — Nuže, dál:  
vy slyšíte přec toho chlapíka  
tam v podsklepí; — a tedy přísahejte._

**HORATIO**:

_Jen, pane, přísahu nám řekněte._

**HAMLET**:

_Že nehlesnete, co jste viděli,  
to tady přísahejte na můj meč._

**DUCH** _(pod zemí)_:

_Přísahejte._

**HAMLET**:

_Hic et ubique? — Poodejděm dál.  
Sem pojďte, pánové,  
a vložte opět ruce na můj meč:  
že nehlesnete, co jste slyšeli,  
to tady přísahejte na můj meč._

**DUCH** _(pod zemí)_:

_Přísahejte._

**HAMLET**:

_Aj, dobře, starý krtku! Umíš ty  
tak rychle pracovati pod zemí?  
Toť statný kovkop! Ještě jednou dál; —  
sem, dobří soudruzi!_

**HORATIO**:

_Při dni a noci, to je zvláštní div!_

**HAMLET**:

_Tož jako zvláštní div to vítejte.  
Jest více věcí na nebi a zemi,  
Horatio, než naše mudrctví  
má ve snách zdání. — Nuže: zde, jak dřív,  
při vaší spáse, ať už jakkoliv  
se divně chovám, — jakož budu snad  
mít za vhodno se stavět podivným, —  
vy, v takou dobu spatřujíce mne  
se nepodřeknete, ni rukama  
tak složenýma, hlavy vrtěním,  
ni obojetným slovem nějakým,  
jak například: „Nu dobře, dobře, víme“  
neb „Mohli bychom, kdybychom jen chtěli“  
neb: „Kdyby mluvit se nám uzdálo“  
neb: „Jsou tu takoví, jen kdyby směli“ —  
a takovýmto jiným dvojsmyslem,  
že něco o mně víte. A že tak,  
abyste v nejkrajnější potřebě  
kdys došli spasení a milosti,  
mi přísahejte._

**DUCH** _(pod zemí)_:

_Přísahejte._

**HAMLET**:

_Buď ticho, ticho, duchu neklidný!_

_Přísahají._

_Tak, pánové, svou láskou veškerou  
vám poroučím se. A co moh’ by jen  
kdy chuďas takový, jak Hamlet jest,  
vám učinit, by lásku osvědčil  
a svoje přátelství, v tom, dá-li Bůh,  
se neomešká. — Půjdem společně.  
A stále, prosím, prsty na ústech.  
Čas vymknut z dráhy. — Prokletý to podíl,  
že k jeho nápravě jsem kdy se zrodil!  
Nuž, pojďme spolu._

_Odejdou._

</section>
