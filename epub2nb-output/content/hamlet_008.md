---
title: JEDNÁNÍ TŘETÍ
contentType: prose
---

<section>

## Scéna 1.

_Síň na hradě._

_Vystoupí KRÁL, KRÁLOVNA, POLONIUS, OFELIE, ROSENKRANTZ a GUILDENSTERN._

**KRÁL**:

_A nemůžete z něho dostati  
nižádnou léčkou, proč ten zmatek líčí,  
jenž ruší drsně tak mír jeho dnů  
tím nebezpečným, bouřným šílenstvím?_

**ROSENKRANTZ**:

_On přiznává se, že jest rozčilen,  
však proč, nám nechce říci nikterak._

**GUILDENSTERN**:

_A též se nijak nedá vyzkoumat,  
leč chytrým bláznovstvím se vyhýbal,  
když chtěli jsme ho přimět k vyznání,  
jak v pravdě to s ním jest._

**KRÁLOVNA**:

_A dobře přijal vás?_

**ROSENKRANTZ**:

                                    _Jak pravý šlechtic._

**GUILDENSTERN**:

_Však s velmi vynuceným rozmarem._

**ROSENKRANTZ**:

_V otázkách skoupý, ale přeštědrý  
v svých odpovědích k našim dotazům._

**KRÁLOVNA**:

_A měli jste ho k jaké zábavě?_

**ROSENKRANTZ**:

_Tak náhodou jen, milostivá paní,  
jsme cestou jakés herce dostihli  
a o těch jsme mu řekli. Zdálo se,  
že vyslechl to nějak s radostí.  
Jsou někde u dvora a zdá se mi,  
že mají rozkaz večer před ním hrát._

**POLONIUS**:

_To pravda jest a princ mne požádal,  
bych Vaše Veličenstva poprosil,  
to poslechnout a podívat se na to._

**KRÁL**:

_Od srdce rád: a velmi těší mne  
to slyšet, že jest v dobré náladě.  
Jen, milí páni, ostřete mu dál  
tu chuť a puďte to k těm zábavám._

**ROSENKRANTZ**:

_To učiníme, pane královský._

_Odejdou ROSENKRANTZ a GUILDENSTERN._

**KRÁL**:

_Ty, milá Gertrudo, se také vzdal,  
neb vyzvali jsme tajně Hamleta,  
by přišel sem; a zde s Ofelií  
se potká, pouze jako náhodou.  
Já s jejím otcem — právem špehové —  
tak ukryjem se, bychom vidouce,  
však neviděni, mohli najisto  
jich schůzku posoudit a uhodnout  
dle jeho chování, zda opravdu  
to lásky bol, co souží jej, či nic._

**KRÁLOVNA**:

_Chci poslechnout. — A vy, Ofelie,  
mám vroucí přání, vaše spanilost  
by jenom byla šťastnou příčinou  
té Hamletovy vytrženosti.  
Tak doufám, vaše ctnost že uvede  
jej poznovu na cestu obvyklou  
vám ke cti oběma._

**OFELIE**:

_To, milostivá paní, mé jest přání._

_Odejde KRÁLOVNA._

**POLONIUS**:

_Ty Ofelie, zde se procházej!  
My, pane vznešený, když ráčíte,  
se postavíme tam._

__(K OFELII.)_  
                                   V té knize čti,  
by tato zahloubanost líčidlem  
tvé byla samotě. My přečasto  
v tom pokárání zasluhujeme,  
— jak známo dost, — že tváří zkroušenou  
a zbožným zdáním pocukrujeme  
i ďábla samého._

**KRÁL** _(stranou)_:

                             _Ó příliš pravda!  
Jak řeč ta bičuje mé svědomí!  
Tvář nevěstčina, barvou krášlená,  
víc není hnusná pod svým líčidlem,  
než skutek můj pod barvou jest mých slov.  
Ó těžké břímě!_

**POLONIUS**:

_Slyším, jak přichází. Již ustupme._

_Odejdou KRÁL a POLONIUS._

_Vystoupí HAMLET._

**HAMLET**:

_Být čili nebýt, — ta jest otázka: —  
víc důstojno-li ducha trpěti  
od střel a praků zlého osudu,  
neb ozbrojit se proti moři běd  
a ukončit je vzpourou. — Umřít — spát —  
nic víc; — a spánkem, řekněm, — ukončit  
bol srdce, tisíc přirozených ran,  
jichž tělo dědicem, — toť skonání,  
jak si ho vroucně přáti. — Umřít — spát;  
spát, — snad že snít! — Ah — tady vázne to: —  
neb jaké sny as mohou přijíti  
v tom spánku smrti, když jsme setřásli  
svá pouta smrtelná, — v tom váháme;  
toť ohled, který daří neštěstí  
tak dlouhým životem; neb, kdož by chtěl  
nést bičování dob a výsměšky,  
kdo útisk mocných, pyšných pohrdu,  
hlod lásky zhrzené, práv průtahy,  
a řádu svévoli a ústrky,  
jež snáší trpělivá zásluha  
od nehodných, když sám si může dát  
mír pouhou jehlou? — Kdo by nésti chtěl  
ta břemena a sténal, potil se  
pod tíhou žití, leda že jen strach  
před něčím po smrti, kraj neznámý,  
od jehož břehů žádný poutník již  
se nevrací, nám vůli opoutá  
a nutká nás spíš nést zla přítomná  
než prchat k jiným, o nichž nevíme?  
Tak skety činí svědomí z nás všech  
a přirozenou barvu odvahy  
zchorobní bledý nátěr myšlenky,  
a veliké a vážné podniky  
tím ohledem od směru odbočí  
a ztratí jméno skutků. — Ticho teď!  
Aj, hle, toť spanilá Ofelie!  
V svých modlitbách, ó Nymfo, veškerých  
mých hříchů vzpomínej!_

**OFELIE**:

                                                _Můj vzácný pane,  
jak jste se měl ten celý dlouhý čas?_

**HAMLET**:

_Mé slušné díky; — dobře, dobře, dobře._

**OFELIE**:

_Můj princi, zde mám od vás památky,  
jež dávno jsem si přála navrátit;  
teď, prosím, přijměte je._

**HAMLET**:

                                               _Ne, — já ne;  
já nikdy jsem vám nedal ničeho._

**OFELIE**:

_Můj vzácný pane, víte, že jste dal,  
a k tomu slova sladkodechá tak,  
že činila ty věci dražšími.  
Když nyní svojí vůně pozbyly,  
je vezměte; neb duši šlechetné  
se chudy stanou dary bohaté,  
když dárce ukáže se nevlídným.  
Zde, pane můj._

**HAMLET**:

                             _Ha, ha! Jste počestná?_

**OFELIE**:

_Můj princi?_

**HAMLET**:

_Jste krásná?_

**OFELIE**:

_Co vaše Milost myslí tím?_

**HAMLET**:

Že, jste-li počestná a krásná, vaše počestnost neměla by se pouštět do hovoru s vaší krásou.

**OFELIE**:

Může-li krása, můj princi, míti lepší družku než počestnost?

**HAMLET**:

Ó zajisté; neboť moc krásy přetvoří spíše počestnost z toho, čím jest, na kuplířku, než počestnost přemění krásu na svou podobu. To bývalo druhdy protismyslem, ale teď to potvrzuje čas. Já vás kdysi miloval.

**OFELIE**:

Můj princi, vskutku, choval jste se tak, že věřila jsem tomu.

**HAMLET**:

To jste mi věřit neměla; neboť ctnost nedá se vštěpovati tak na náš starý peň, abychom nezachovali starou příchuť. Já vás nemiloval.

**OFELIE**:

Tím více byla jsem klamána.

**HAMLET**:

Jdi do kláštera; proč chtěla bys být roditelkou hříšníků? Já sám jsem jakž takž poctivý a přec mohl bych se vinit z takových věcí, že bylo by lépe, aby mne matka byla neporodila. Jsem velmi hrdý, mstivý, ctižádostivý; mám více nepravostí k službám, než myšlenek je obsáhnout, než obraznosti dáti jim tvar, než času vykonati je. Nač se mají takoví chlapi jako já plaziti mezi nebem a zemí? Jsme všichni arcilotři; nevěř z nás nikomu. Jdi po svých, do kláštera. — Kde je váš otec?

**OFELIE**:

Doma, můj princi.

**HAMLET**:

Dejte za ním dveře uzamknout, aby jinde ze sebe blázna nedělal než ve svém vlastním domě. S bohem!

**OFELIE**:

Ó, pomozte mu, dobrá nebesa!

**HAMLET**:

Vdáš-li se, dám ti tuto kletbu do výbavy: buď cudná jako led, čistá jak sníh, pomluvě neujdeš. Jdi do kláštera, jdi; s bohem. A — jestliže se mermomocí vdáti chceš, vezmi si blázna; neboť lidé moudří vědí velmi dobře, jaké vy z nich naděláte netvory. Jdi do kláštera; a hezky si pospěš. — S bohem!

**OFELIE**:

Ó, uzdravte jej, nebes mocnosti!

**HAMLET**:

O vašem se malování slyšel jsem též, a dosti mnoho. Bůh vám dal jeden obličej a vy si děláte jiný, vy točíte se, hopkujete, šepotáte, přezdíváte božím tvorům a při své chtivosti stavíte se nevědomými. Jděte mi! Mám toho po krk; zbláznilo mne to. Já pravím: nechceme žádných sňatků víc! Ti, kdo již jsou ženati, ať zbudou na živu, — až na jednoho! — Ti ostatní ať zůstanou, jak jsou. Do kláštera, — jdi.

__Odejde.__

**OFELIE**:

_Ó, jaký vznešený tu zmařen duch! —  
Zrak dvořanův, hlas učencův, meč reka,  
růže a naděj říše kvetoucí,  
všech řádů kadlub, mravů zrcadlo,  
vzor vzoru dbalých zničen nadobro!  
A já, všech žen ta nejnešťastnější  
a nejbídnější, kteráž sála jsem  
med jeho slibů hudbou zvučících,  
teď zřím ten rozum čacký, vševládný  
jak popukané zvonky líbezné,  
vše rozladěně, drsně znějící;  
tu nevyrovnatelnou postavu  
a kvetoucího mládí obličej,  
vše na zmar přivedeno šíleností! —  
Ó běda mi, že zhlédla zrakem svým  
jsem to, co zhlédla jsem, a zřím, co zřím!_

_Vystoupí KRÁL a POLONIUS._

**KRÁL**:

_Láska! Tím směrem nejde jeho cit;  
a to, co mluvil, třeba beztvárné  
tak trochu bylo, není šílenství.  
Má něco ve své duši ukryto,  
co jeho zádumčivost vylíhá,  
a v tomto líhnutí a výklubku  
jest nebezpečí. Bych mu předešel,  
já v rychlém rozhodnutí určil tak:  
on do Anglie nakvap odjede,  
by zdržený tam vymoh’ poplatek;  
snad moře pak a jiné krajiny  
svým rozmanitým zjevem vypudí  
mu ze srdce to „něco“ utkvělé,  
co, jeho mozkem stále kováno,  
jej zjinačuje tak. Co říkáte?_

**POLONIUS**:

_To dobře poslouží; však myslím přec,  
že toho smutku vznik a počátek  
jest láska nešťastná. — Ofelie!  
Nám říkat nemusíš, co Hamlet mluvil;  
vše slyšeli jsme. Pane vznešený,  
vy čiňte, jak vám libo, přece však  
dnes po divadle, uznáte-li tak,  
ať sama jeho matka, královna,  
jej požádá, by sdělil jí svůj žal.  
Ať promluví s ním přímo; já pak sám,  
když dovolíte, tajně přeslechnu  
jich rozmluvu. Když nevyzkoumá ho,  
buď poslán do Anglie, nebo jinde  
jej uzavřete dle své moudrosti._

**KRÁL**:

_Tak buď; neb v šílenosti radno není,  
by velcí světa byli nestřeženi._

_Odejdou._

## Scéna 2.

_Síň na hradě._

_Vystoupí HAMLET a HERCI._

**HAMLET**:

Mluvte tu řeč, prosím vás, jak jsem vám ji předříkal, mrštně od jazyka. Ale budete-li to v ústech obracet, jako mnozí z vašich herců to činívají, raději bych, aby mé verše přednášel městský vyvolávač. A nešermujte přílišně rukama do vzduchu; ale konejte vše s mírou, neboť v samém slapu, bouři i abych tak řekl vichru vášně musíte si osvojit a vytvořit umírněnost, která jí dodá hladkosti. Ó to mne uráží do duše, když slyším hřmotného, parukatého vlasáče trhati vášeň na cucky, na hadry a třaskati do uší floutkům v přízemí, nechápajícím většinou nic než nesrozumitelné němohry a hluk. Dal bych takovému chlapu vypráskat za to, že přehromuje hromotluka, přeheroduje Heroda. Prosím vás, chraňte se toho.

**PRVNÍ HEREC**:

_Ručím za to vaší Výsosti…_

**HAMLET**:

Ale také příliš krotcí nebuďte; vaše vlastní rozvaha budiž vám učitelkou. Posunek přizpůsobte slovu a slovo posunku s tím zvláštním zřetelem, abyste nepřekročili míru přírody; neboť vše, co přehnáno, vymkne se z účelu hry, jejížto cíl od počátku i nyní byl a jest držeti jaksi zrcadlo před přírodou, ukázati ctnosti její vlastní rysy, satiře její vlastní obraz a věku i veškerému času jeho tvar i otisk. To když přehnáno neb sehráno chabě, třeba nevědomce rozesmálo, moudré pohorší a úsudek jednoho z těchto v mínění vašem více váhy míti musí než plná hlediště jiných. Jsou herci — já je viděl hrát a slyšel vychvalovat, a to velice, ne-li nestoudně, — kteří nemajíce křesťanského hlasu, ani chůze křesťanské, pohanské, ba vůbec ani lidské, naparovali se a řvali, až myslil jsem, že nějací nádeníci přírody dělali člověka a zbřídili ho; — tak ohavně napodobili člověčenstvo.

**PRVNÍ HEREC**:

Doufám, pane, že jsme se my v tom poněkud polepšili.

**HAMLET**:

Ó, polepšete se docela! — A ti, kteří u vás hrají šašky, nemluvtež více, než co mají psáno ve svých úlohách; neboť jsou mezi nimi takoví, kteří se chechtají sami, jen aby nějakou tu hrstku hlupáků mezi diváky rozesmáli též, ač by zatím nějaké nutné věci hry mělo býti dbáno. To jest hanebné a prozrazuje ubožáckou ctižádost u blázna, který si tak vede. Jděte, připravte se.

_Odejdou HERCI._

_Vystoupí POLONIUS, ROSENKRANTZ a GUILDENSTERN._

Nu, pane, což? Chce se král podívat na ten kus práce?

**POLONIUS**:

_Královna též, a to co nevidět._

**HAMLET**:

_Přikažte hercům, ať si pospíší!_

_Odejde POLONIUS._

A vy dva, nechtěli byste je také popohnat?

**ROSENKRANTZ** a **GUILDENSTERN**:

_Ano, můj princi._

_Odejdou ROSENKRANTZ a GUILDENSTERN._

**HAMLET**:

_Hej, Horatio!_

_Vystoupí HORATIO._

**HORATIO**:

_Zde, milý princi, k službám ochoten._

**HAMLET**:

_Horatio, tys muž tak poctivý,  
jak jen jsem koho poznal na světě._

**HORATIO**:

_Můj drahý pane —_

**HAMLET**:

                                     _Ne, to nemysli,  
že pochlebuji; neboť jakéhož  
bych povýšení čekal od tebe,  
jenž mimo dobrý rozmar nemáš,  
čím bys nasytil se a se oblékl?  
Nač by se mělo chudým lichotit?  
Ne, aťsi jazyk pocukrovaný  
se líže k pychu nesmyslnému  
a křiví kolen klouby ohebné,  
kde může zisk vyplynout z lísání,  
— ty slyš: Co moje drahá duše uměla  
si mezi lidmi rozdíl učinit,  
své volby pečeť vtiskla na tebe,  
neb ty jsi byl jak ten, kdo trpě vše  
nic netrpí, jak ten, jenž ústrky  
i dary Štěstěny bral stejně vděčně.  
A blahoslaveni jsou ti, jichž krev  
a rozvaha tak dobře smíšeny,  
že prstům Štěstí nejsou píšťalou,  
by hrálo na ni, co mu libo jest.  
Ó, dej mi člověka, jenž otrokem  
své vášně není, a já v nitru srdce  
jej nosit chci, ba v srdci srdce svého,  
jak nosím tebe. — Dost již o tom slov.  
Dnes večer budou hrát i před králem;  
tam jeden výstup jest as jako to,  
co řek’ jsem ti o smrti otcově.  
I prosím tě, až uvidíš ten děj  
se odehrávat, silou veškerou  
své duše mého strýce pozoruj;  
a nevyjde-li potom z doupěte  
při jedné řeči jeho skrytý hřích,  
jest pekelný to duch, co zřeli jsme,  
a moje přízraky tak zčazeny  
jak samo Vulkánovo kovadlo.  
Jen tedy pozoruj ho bedlivě;  
já svoje oči vryju v jeho tvář  
a potom sjednotíme k ortelu  
své úsudky o jeho vzezření._

**HORATIO**:

_Jest dobře, pane můj! A kradmo-li  
se mezi hrou mi s něčím odplíží,  
jsa nedopaden, krádež zaplatím._

**HAMLET**:

_Hle, jdou již na hru, musím zblbět zas.  
Jdi, vyhledej si místo!_

_Dánský pochod. Tuš. — Vystoupí KRÁL, KRÁLOVNA, POLONIUS, OFELIE, ROSENKRANTZ, GUILDENSTERN a jiní dvořané se stráží, nesoucí pochodně._

**KRÁL**:

Jak se daří našemu strýci Hamletu?

**HAMLET**:

Výborně, na mou věru, při stravě chameleonské. Jím vzduch nadívaný sliby; kapouny nemůžete lépe krmit.

**KRÁL**:

S tou odpovědí nemám co činit, Hamlete; ta slova nepatří mně.

**HAMLET**:

Mně teď už také ne. _(K POLONIOVI.)_ Vy, pane, jste kdysi hrával divadlo na universitě. — Nepovídal jste to?

**POLONIUS**:

Tak jest, můj princi, a byl jsem považován za dobrého herce.

**HAMLET**:

Co jste představoval?

**POLONIUS**:

Já představoval Julia Caesara; byl jsem zabit na Kapitolu; Brutus mne zabil.

**HAMLET**:

To byl od něho brutální kousek, že zabil takové kapitální tele. Jsou herci hotovi?

**ROSENKRANTZ**:

Ano, můj princi; čekají na vaše rozkazy.

**KRÁLOVNA**:

Pojď sem, drahý Hamlete, a sedni vedle mne.

**HAMLET**:

Ne, milá matko, zde jest kov přitažlivější.

**POLONIUS** _(ke KRÁLI)_:

Oho! Pozorujete?

**HAMLET**:

Slečno, mám se vám položit do klína?

_Ulehne OFELII k nohám._

**OFELIE**:

Ne, můj princi.

**HAMLET**:

Já myslím, zdali smím hlavu opřít o váš klín.

**OFELIE**:

Ano, můj princi.

**HAMLET**:

Myslíte, že jsem chtěl udat selský vtip?

**OFELIE**:

Nemyslím nic, můj princi.

**HAMLET**:

Je to hezká myšlenka, ležeti dívce v nohách.

**OFELIE**:

Co jest, můj princi?

**HAMLET**:

Nic.

**OFELIE**:

Jste vesel, můj princi.

**HAMLET**:

Kdo, já?

**OFELIE**:

Ano, můj princi.

**HAMLET**:

Ó Bože! — Jsem šašek, jemuž není rovno. Co má člověk dělat, než být vesel? — Neboť, — jen se podívejte, jak vesele vypadá moje matka! A můj otec umřel teprve před dvěma hodinami.

**OFELIE**:

Ne, před dvakrát dvěma měsíci, můj princi.

**HAMLET**:

Tak dávno? To aby ďábel nosil smutek; já si dám pořídit šat ze soboliny. Ó nebesa! — Umřít před dvěma měsíci a nebýt ještě zapomenut? To tedy jest naděje, že památka velkého muže snad přečká jeho živobytí o půl roku. Ale, při svaté Panně! — Kostely musí stavět, jinak si musí dáti líbit, že se na něho již nepomyslí, zrovna jako na toho koníčka v mumraji, jehož náhrobní nápis jest: „Neb ach, neb ach! — jest koník zapomenut.“

_Hudba na hoboje. — Nato němohra. Objeví se král a královna velmi milostně; královna objímá jeho a on ji. Ona kleká a posunky ujišťuje ho o své lásce. On ji zvedne a skloní hlavu na její šíji; potom ulehne na květinový záhon. Ona vidouc jej spícího opustí jej. Ihned přijde nějaký člověk, vezme mu korunu, políbí ji, a naliv králi do ucha jedu, vzdálí se. Královna se vrátí, nalezne krále mrtvého a žalostivě si počíná. Travič se vrátí s dvěma neb třemi statisty a dělá, jako by hořekoval s ní. Mrtvola se odnáší. Travič se uchází o přízeň královninu dary. Ona se chvíli zdráhá, zdánlivě neochotna, ale nakonec přijme jeho lásku. — Odejdou._

**OFELIE**:

Co to znamená, můj princi?

**HAMLET**:

Ah, — to je taková úkladně vražedná motanina; — znamená něco neblahého!

**OFELIE**:

Bezpochyby značila němohra obsah kusu.

_Vystoupí PROSLOV._

**HAMLET**:

Dozvíme se to od toho chlapíka. Herci neudrží jazyk za zuby; vypovědí všecko.

**OFELIE**:

A poví nám, co to představení znamená?

**HAMLET**:

Ó ano, a každé představení, jež mu ukážete; nestyďte se mu ukázat a on se nezastydí říci vám, co to znamená.

**OFELIE**:

Jste zlý, jste zlý. Budu poslouchati hru.

**PROSLOV**:

_Pro sebe a své představení  
zde přicházíme ponížení  
zdát trpělivé vyslyšení._

**HAMLET**:

Je to proslov nebo nějaká průpověď vrytá do prstýnku?

**OFELIE**:

Ano, jest to krátké, můj princi.

**HAMLET**:

Jako ženská láska.

_Vystoupí dva HERCI jako král a královna._

**DIVADELNÍ** **KRÁL**:

_Již třicetkráte objel Foebus bůh  
sláň Neptunovu, širý země kruh,  
a třicetkrát měsíců dvanáctero  
jas vydlužený lilo v světla šero,  
co naše srdce svazkem lásky jata  
a ruce Hymen spjal nám v pouta svatá._

**DIVADELNÍ KRÁLOVNA**:

_Kéž slunce, měsíc ještě tolikrát  
svou cestu váží, než květ lásky zvad’.  
Však žel, v čas poslední tak churavíš,  
tak smuten jsi a zjinačen, že již  
jsem plna obav. Leč, ač mne to chvátí,  
ty, choti můj, se nesmíš ulekati,  
neb ženský strach si s láskou drží váhu:  
buď není jich, neb výstřední jsou v blahu.  
Svou lásku jsem ti osvědčila dost  
a strach můj lásky mé má velikost,  
kde velká láska, stín poleká zhusta,  
kde strach se veličí, i láska vzrůstá._

**DIVADELNÍ KRÁL**:

_Ba, drahá, již tě musím opustiti;  
neb službu vypovídá síla žití.  
A ty žít budeš dál v té světa kráse  
zas ctěná, milovaná — snad že zase  
tak vlídná k muži —_

**DIVADELNÍ KRÁLOVNA**:

                                        _Ó, víc ani slova!  
Jen zradou byla by ta láska nová;  
mne s mužem druhým schvaťtež kletby steré!  
jen vraždou prvního se druhý bere._

**HAMLET** _(stranou)_:

Pelyněk, pelyněk!

**DIVADELNÍ KRÁLOVNA**:

_Při druhém sňatku podlý ohled vládne  
jen ziskuchtivosti, však lásky žádné;  
a po druhé by choť můj vražděn byl,  
když druhý by mne v loži políbil._

**DIVADELNÍ** **KRÁL**:

_Že myslíš, teď co mluvíš, věřím rád,  
však rušíme svou vůli častokrát.  
Jeť úmysl jen paměti rob chabý,  
v svém rodu silný, stálostí však slabý;  
plod nezralý, jejž pevně drží kmen,  
však změkne-li, sám spadne nestřesen.  
My neodvratně zapomenem vrátit dluh,  
který máme samým sobě platit:  
náš úmysl když — vášní veden byl,  
jak vášeň končí, ztrácí se i cíl.  
I prudkost radosti i prudkost v hoři  
když hyne sama, též své dílo boří:  
kde radost jásá, žalost nejvíc kvílí;  
žal v radost, radost v žal věc malá schýlí.  
Svět není věčný, a tož divu není,  
i naše láska že se štěstím změní,  
a není dosud odpovědi žádné,  
zda láskou zdar neb zdarem láska vládne.  
Muž velký pad’ a prchá jeho ctitel,  
a chudák zvýšen, škůdce jest mu přítel.  
Tak láska chodí dosud v sledu štěstí;  
kde netřeba jich, vždy dost přátel jesti,  
a přítele kdo zkouší nepravého  
v čas nouze, hned má nepřítele z něho.  
Leč, abych skončil, kde jsem začal dřív:  
jde sudba naše vůli naprotiv  
a po úmyslech našich vždy je veta;  
jen myšlení jest naše, ne však meta:  
dnes mysli, znát že nechceš lásky jiné,  
tvé smýšlení však s prvním chotěm zhyne._

**DIVADELNÍ KRÁLOVNA**:

_Mně země stravu, nebe upři svit  
a noc i den své veselí a klid; —  
ať naděje má v zoufání se změní,  
ať strádám poustevnickém ve vězení;  
vše protivné, čím bledne štěstí tvář,  
má přání nejlepší mi znič a zmař,  
a zde i tam ať strast mám stále novou,  
když chotí stanu se, jsouc jednou vdovou!_

**HAMLET**:

Kdyby to teď tak zrušila!

**DIVADELNÍ KRÁL**:

_To velká přísaha. — Zde mžik mne nech,  
jsemť, drahá, zemdlen; těžkého dne běh  
snad spánkem oklamu._

__Usne.__

**DIVADELNÍ KRÁLOVNA**:

                                              _Ať sen tě sílí;  
a žádné zlo nás nikdy nerozdílí!_

__Odejde.__

**HAMLET**:

Milostpaní, jak se vám líbí ta hra?

**KRÁLOVNA**:

Ta paní, tuším, příliš mnoho slibuje.

**HAMLET**:

Ó, však ona slovo dodrží.

**KRÁL**:

Slyšel jste obsah kusu? Není v tom nic pohoršlivého?

**HAMLET**:

Ne, ne; oni pouze žertují, otravují žertem; ne, nic pohoršlivého na světě.

**KRÁL**:

Jak se ten kus jmenuje?

**HAMLET**:

„Myší past.“ — A jak to? — Inu obrazně. Ta hra jest vyobrazení vraždy, spáchané ve Vienně. Gonzago jest jméno vévody; jeho ženě říkají Baptista. Uvidíte hned, je to lotrovský kus práce; ale co na tom? Vašeho Veličenstva a nás, kteří máme čisté svědomí, se to netýče. Aťsi odřená herka vyhazuje, naše krky jsou neotlačeny.

_Vystoupí LUCIAN._

To je nějaký Lucian, králův synovec.

**OFELIE**:

Jste učiněný chór, můj princi.

**HAMLET**:

Mohl bych býti tlumočníkem mezi vámi a vaším milencem, kdybych byl principálem loutkového divadla.

**OFELIE**:

Jste pichlavý, můj princi, jste pichlavý.

**HAMLET**:

Však byste se navzdychala, než byste mi vzala ostří.

**OFELIE**:

Pořád lepší a horší —

**HAMLET**:

K lepšímu i horšímu si berete své muže. Začni, vrahu! K čertu, nech toho prokletého šklebení a spusť. Nuže: „Krákavý havran o pomstu řve.“

**LUCIAN**:

_Duch černý, ruka hotova, jed zrádný,  
čas, chvíle vhodny, nikde svědek žádný;  
ty zlobná šťávo z půlnočního býlí,  
v něž kletby Hekaty se třikrát vpily,  
svým rodným kouzlem, krutou prudkostí  
ve zdravém žití hned se zahosti!_

_Nalije spícímu do ucha jedu._

**HAMLET**:

Otravuje ho v zahradě pro jeho království. Jmenuje se Gonzago. Ta příhoda se zachovala a jest vypsána výbornou vlaštinou. Uvidíte hned, jak si vrah dobude lásky Gonzagovy ženy.

**OFELIE**:

Král vstává.

**HAMLET**:

Aj, zděšen klamným požárovým poplachem!

**KRÁLOVNA**:

Můj choti, co vám jest?

**POLONIUS**:

Přestaňte hrát!

**KRÁL**:

Světla sem! — Pryč!

**POLONIUS**:

Světla, světla, světla!

_Odejdou všichni až na HAMLETA a HORATIA._

**HAMLET**:

_Ať pláče si laň zraněná,  
   však jelen hrá si dále;  
ten musí bdít, ten musí snít —  
   tak světa běh jde stále._

Nu, brachu, vezme-li ďas vše ostatní, co mám, zdali pak by to zde a k tomu les per s dvěma provensálskými růžicemi na prostříhaných střevících, zdaliž pak by mi to nezjednalo místo v tlupě herců?

**HORATIO**:

_Půl příjmu._

**HAMLET**:

Celý příjem, povídám.

_Vždyť, drahý Damone, to znáš:  
   zde Jova smrti posel  
nám z trůnu vzal; — a teď král náš  
   jest pravý, pravý — páv._

**HORATIO**:

To jste už mohl dorýmovat.

**HAMLET**:

Ó, dobrý Horatio, za tisíc liber mi jest slovo toho ducha. Viděls?

**HORATIO**:

Velmi dobře, můj princi.

**HAMLET**:

Za té řeči travičské?

**HORATIO**:

Dával jsem na něho dobrý pozor.

**HAMLET**:

Aha! Hudbu sem! Hudbu, píšťaly!

_Neb, hra když zrovna nelíbí se králi —  
což, božínku, snad špatně mu to hráli._

Hudbu, hudbu sem!

_Vystoupí ROSENKRANTZ a GUILDENSTERN._

**GUILDENSTERN**:

Můj princi, račte mi dopřáti slůvko.

**HAMLET**:

Ó, celou historii, pane.

**GUILDENSTERN**:

Král, pane —

**HAMLET**:

Nuže, pane, co je s ním?

**GUILDENSTERN**:

— jest ve své komnatě celý bez sebe.

**HAMLET**:

Pitím, pane?

**GUILDENSTERN**:

Ne, můj princi, spíše hněvem.

**HAMLET**:

Vaše moudrost měla by být chytřejší a oznámiti to jeho lékaři; neboť kdybych já mu dal pro počištěnou, popudilo by ho to ještě více.

**GUILDENSTERN**:

Můj vzácný pane, uveďte svou řeč do nějaké míry a neodbočujte mi tak divoce od mého poslání.

**HAMLET**:

Jsem krotký, pane. Mluvte.

**GUILDENSTERN**:

Královna, vaše matka, u velké sklíčenosti poslala mne k vám.

**HAMLET**:

Jste vítán.

**GUILDENSTERN**:

Nikoli, můj milý princi, tato zdvořilost není pravého rázu. Ráčíte-li mi dáti zdravou odpověď, vyřídím rozkaz vaší matky; když ne, bude vaše odpuštění a můj odchod koncem práce mé.

**HAMLET**:

Pane, to nemohu.

**GUILDENSTERN**:

Co, můj princi?

**HAMLET**:

Dáti vám zdravou odpověď; mé smysly jsou choré; ale, pane, odpověď, jakou vám dáti mohu, bude vám k službám, nebo spíše, jak říkáte, mé matce k službám. Proto nic dál; a k věci. Moje matka, pravíte —

**ROSENKRANTZ**:

— Tedy vzkazuje, že ji vaše jednání naplnilo úžasem a ustrnutím.

**HAMLET**:

Ó zázračný syn, nad nímž tak může ustrnouti vlastní matka! Ale nevisí dále nic na patách tohoto mateřského úžasu? Mluvte.

**ROSENKRANTZ**:

Přeje si promluviti s vámi ve své komnatě, než půjdete na lože.

**HAMLET**:

Poslechnem, i kdyby desetkrát byla naší matkou. Máte nějaký další obchod s námi?

**ROSENKRANTZ**:

Můj princi, vy jste mne kdysi míval rád.

**HAMLET**:

Mám doposud; _(zdvíhá ruce)_ při těchto zlodějských kleštích!

**ROSENKRANTZ**:

Můj dobrý pane, jaká jest příčina vašeho rozladění? Vy opravdu zavíráte dveře před vlastní úlevou, taje zármutek před svým přítelem.

**HAMLET**:

Pane, nedostává se mi povýšení.

**ROSENKRANTZ**:

Jak je to možno? — Vždyť vůlí samého krále jste následníkem v Dánsku.

**HAMLET**:

Tak, pane, tak; ale „dokud tráva roste“ — to přísloví je trochu plesnivé.

_Vystoupí HERCI s flétnami._

Ó, flétny! — Podejte mi jednu. — Abych byl s vámi hotov: — proč pak mne obcházíte proti větru, jako byste mne chtěli zahnati do tenat?

**GUILDENSTERN**:

Ó, můj princi, jestli snad moje horlivost příliš smělá, jest také moje láska nezpůsobná.

**HAMLET**:

Tomu dobře nerozumím. Nechtěl byste mi zahrát na tuto píšťalu?

**GUILDENSTERN**:

Můj princi, neumím.

**HAMLET**:

Prosím vás.

**GUILDENSTERN**:

Věřte mi, neumím.

**HAMLET**:

Snažně vás žádám.

**GUILDENSTERN**:

Neznám ani hmatu, můj princi.

**HAMLET**:

Je to tak snadné jako lhaní; ovládejte zde ty průduchy prsty a palcem, ústy tomu dejte dechu a bude to hovořit nejvýmluvnější hudbou. Hleďte, to jsou ty hmaty.

**GUILDENSTERN**:

Ale právě těch nemám v moci, abych zahrál nějaký libozvuk; ta dovednost mi schází.

**HAMLET**:

Nuže, teď vidíte, jak ničemnou věc děláte ze mne! Chtěli byste hráti na mne, děláte, jako byste znali mé klapky; chtěli byste mi vyrvati srdce mého tajemství; chtěli byste mne vyzkoumat od nejhlubší noty do nejvyššího objemu hlasu — a jest tolik výborné hudby v tomto malém nástroji, ale vy neumíte jej rozhovořit. Hrom a peklo! — Což myslíte, že je snáze hráti na mne než na tuto píšťalu? Zvete si mne, jakým nástrojem chcete, rozladit mne můžete, ale hráti na mne nedovedete.

_Vystoupí POLONIUS._

Pozdrav Bůh, pane!

**POLONIUS**:

Můj princi, královna by ráda s vámi mluvila, a to hned.

**HAMLET**:

Vidíte tam ten oblak? Není-li skoro podoben velbloudu?

**POLONIUS**:

Na mou věru, je to vskutku jako velbloud.

**HAMLET**:

Mně se zdá, že to má podobu kolčavy.

**POLONIUS**:

Ano, hřbet má to jako kolčava.

**HAMLET**:

Nebo snad jako velryba?

**POLONIUS**:

Skoro navlas jako velryba.

**HAMLET**:

Tedy přijdu k matce hned. — Dělají ze mne blázna, div mi trpělivost nepraská. — Přijdu hned.

**POLONIUS**:

Vyřídím to.

__Odejde POLONIUS.__

**HAMLET**:

„Hned“ se snadno řekne. Jděte, přátelé.

_Odejdou všichni kromě HAMLETA._

_Teď čaromocná chvíle noční jest,  
kdy zejou hřbitovy a samo peklo  
mor dýše v svět; teď vroucí krev bych pil  
a konal kruté dílo, nad nímž den  
by chvěl se hrůzou. Zticha! K matce teď.  
Ó srdce, netrať svoji přírodu!  
Ať duše Neronova nevstoupí  
do pevné hrudi té; — ať krutý jsem,  
ne nepřirozený; chci dýkami  
k ní mluvit, ale žádné užíti.  
V tom jazyk s duší buďtež pokrytci.  
Nechť jakkoliv ji zraní slovo důtky,  
ty, duše, nedej zpečetit je skutky!_

__Odejde.__

## Scéna 3.

_Síň na hradě._

_Vystoupí KRÁL, ROSENKRANTZ a GUILDENSTERN._

**KRÁL**:

_Nemám ho rád a není bezpečno  
tak nechat řádit jeho šílenství.  
Tož připravte se a já plnou moc  
vám vyhotovím bez všech odkladů:  
on s vámi do Anglie odjede.  
Stav naší důstojnosti nestrpí  
tak blízkou hrozbu, která vyrůstá  
nám každou chvílí z jeho bláznovství._

**GUILDENSTERN**:

_My hned se opatříme na cestu;  
toť spravedlivá, svatá obava  
o bezpečnost tak mnohých, mnohých těch,  
kdo žijou, tráví z vaší Milosti._

**ROSENKRANTZ**:

_Již jednotlivý život osobní  
jest povinen vší silou, zbrojí duše  
se škody uchránit; což mnohem víc  
dech ten, na jehož blahu spočívá  
a na němž visí tolik životů.  
Když zmírá majestát, nezmírá sám,  
však vírem strhne vše, co blízko jest;  
toť kolo mohutné, jež vztyčeno  
jest na temeni hory nejvyšší  
a s jehož obrovskými špicemi  
se kloubí, pojí tisíc menších věcí:  
když padá, každý malý přívěsek  
a nepatrná věc je provází  
v tu zkázu ohromnou. Ba nepovzdech’  
král nikdy sám a bez výkřiku všech._

**KRÁL**:

_Již k rychlému se mějte odchodu,  
neb chceme spoutati tu obavu,  
jež nyní příliš volna obchází._

**ROSENKRANTZ** a **GUILDENSTERN**:

_My pospíšíme si._

_Odejdou ROSENKRANTZ a GUILDENSTERN._

_Vystoupí POLONIUS._

**POLONIUS**:

_Jde, pane, do matčiny komnaty;  
chci, bych je vyslech’, za čaloun se skrýt.  
Já ručím, že mu řádně domluví;  
a jak jste řek’ — a moudré bylo to —  
jest radno, aby ještě jiný kdos  
než matka, od přírody stranická,  
řeč jeho přeslech’. S bohem, králi můj;  
já přijdu, na lože než půjdete  
vám povědít, co zvím._

**KRÁL**:

                                           _Dík, milý pane._

_Odejde POLONIUS._

_Ó hnusný zločin můj — čpí do nebes;  
je stižen kletbou první, nejstarší, —  
tož bratrovraždou! — Nelze modlit se,  
ač vůle dychtivá i náklonnost:  
hřích silnější mé silné chtění maří,  
a jako ten, kdo dvojí práci má,  
tu stojím, váhaje, kde začíti,  
a zanedbávám dílo obojí.  
Což, kdyby na té ruce prokleté  
krev bratra lpěla vrstvou silnější  
než ona sama, zdaž by nebylo  
dost deště na slitovných nebesích,  
by opláchnul ji v bělost sněhovou?  
Nač milost vůbec jest, než aby tváří  
se postavila před tvář zločinu?  
A není-li moc dvojí v modlitbě:  
nás uchrániti, bychom nepadli,  
neb zjednat odpuštění po pádu?  
Tož oči vzhůru, — zločin dokonán.  
Než, — která modlitba mně prospěje?  
„Ó, odpusť mi mou vraždu zlotřilou?“  
To nemožno, neb stále v držení  
jsem oněch věcí, pro něž vraždil jsem:  
své koruny a slávy, královny.  
Kdo v hříchu setrvá, zda spasen bude?  
V těch porušených proudech vezdejších  
hřích pozlacenou rukou odstrčí  
zákonné právo: často vídá se,  
jak sama podlá cena zločinu  
si právo zakoupí; — však není tak  
tam nahoře; tam není podskoku,  
tam leží čin v své pravé povaze  
a sami nuceni jsme do hrdla  
a do tváře svých vlastních zločinů  
dát svědectví. — Co zbývá tedy dál?  
To zkusiti, co zmůže pokání.  
Což nezmůže? — Leč, kde jest jeho moc,  
když nelze káti se? — Ó, bědný stav!  
Ó, hrudi černá jako sama smrt!  
Ó, duše spoutaná, jež zápasíc  
o svobodu, jen zaplétáš se víc! —  
Sem k pomoci mi spějte, andělé; —  
jen zkuste to! — Vy, vzdorná kolena,  
se ohněte! — Ty, srdce, ukuté  
ze zpružin ocelových, měkké buď  
jak svaly děcka, novorozence!  
Vše může dobře být._

_Ustoupí a poklekne_.__

_Vystoupí HAMLET._

**HAMLET**:

_Teď mohl bych to vhodně učinit;  
teď modlí se a teď to učiním;  
tak půjde do nebe, a pomstěn jsem.  
To třeba uvážiti: padouch, vrah  
mi otce zabije a za to já,  
syn jediný, chci téhož padoucha  
jim poslat do nebe!  
Ó, to je plat a mzda, však pomsta ne.  
On v zpustlosti mi otce usmrtil,  
sytého krmí, s všemi zločiny  
v květ rozvitými zbujnělostí máje,  
— a jak tam jeho účet vypadá,  
kdož ví krom nebes? — Však dle průběhu  
a stavu našich vlastních myšlenek  
zle s ním je tam; — a tedy pomstěn jsem,  
když schvátím jej, jak tříbí duši svou,  
jsa připraven a schopen k odchodu?  
Ne!  
Zpět, meči, zpět a hmatu hrůznějšího  
se dočekej: až usne opilý  
neb ve hněvu, při smilné rozkoši  
na jeho loži, při hře, proklínání  
neb jiném skutku, při němž o spáse  
ni tuchy není, — potom skolím jej,  
by kopal patami až do nebe  
a jeho duše byla prokleta  
a černá jako peklo jest, kam jde.  
Má matka čeká. Dnešní lhůty lék  
jen prodlužuje churavý tvůj věk._

__Odejde.__

**KRÁL** _(vstane)_:

_Jdou slova vzhůru, mysl k prachu tíhne;  
hlas bez myšlenek nebes nedostihne._

_Odejde_.__

## Scéna 4.

_Komnata královnina._

_Vystoupí KRÁLOVNA a POLONIUS._

**POLONIUS**:

_Hned přijde. Důrazně s ním promluvte  
a rcete mu, že jeho kousky již  
jsou příliš nestydaté k snášení  
a vaše Milost že ho chránila  
se stavíc mezi něj a velký žár.  
Já tady skryju se a prosím vás,  
jen bez okolků._

**HAMLET** _(za scénou)_:

_Matko, matko, matko!_

**KRÁLOVNA**:

_Tím buďte jist a nebojte se o mne.  
Pryč — již ho slyším přicházeti sem._

_POLONIUS se skryje za čaloun._

_Vystoupí HAMLET._

**HAMLET**:

_Nuž, co se líbí, matko?_

**KRÁLOVNA**:

                                           _Hamlete,  
ty svého otce zle jsi urazil._

**HAMLET**:

_Vy otce mého zle jste urazila._

**KRÁLOVNA**:

_Jdi, odpovídáš planým jazykem._

**HAMLET**:

_Aj, vy se ptáte hříšným jazykem._

**KRÁLOVNA**:

_Jak, Hamlete, to mluvíš?_

**HAMLET**:

                                             _Nuž, co jest?_

**KRÁLOVNA**:

_Tys na mne zapomněl?_

**HAMLET**:

                                           _Ne, při sám Bůh!  
Jste královna, choť bratra mužova  
a — kéž jste nebyla! — jste moje matka._

**KRÁLOVNA**:

_Kdos jiný tedy s tebou promluví!_

**HAMLET**:

_Ne, sedněte; vy se mi nehnete,  
než postavím vám před zrak zrcadlo,  
kde spatříte své nitro nejhlubší._

**KRÁLOVNA**:

_Co chceš to učinit? Mne zavraždit?  
Ha! Pomoc! Pomoc!_

**POLONIUS** _(za čalounem)_:

_Pomoc! Pomozte!_

**HAMLET** _(tasí meč)_:

_To tak! — Myš? — Mrtva,  
                    dukát na to, mrtva!_

_Bodne do čalounu._

**POLONIUS** _(za čalounem)_:

_Jsem zabit!_

_Padne a zemře._

**KRÁLOVNA**:

                      _Běda! Cos to učinil?_

**HAMLET**:

_To nevím; je to král?_

**KRÁLOVNA**:

_Jak přenáhlený, krvavý to čin!_

**HAMLET**:

_Čin krvavý! As _tak_ zlý, dobrá máti,  
jak zabít krále, za švagra se vdáti._

**KRÁLOVNA**:

_Jak, zabít krále?_

**HAMLET**:

                              _Ano, vzácná paní,  
tak řekl jsem._

_Zvedne čaloun a spatří POLONIA._

                           _Ty bědný, dotěrný  
a nerozvážný bloude, s bohem buď!  
Já myslil, že to vyšší kdos než ty.  
Mějž osud svůj! — Teď vidíš, jak to je  
dost nebezpečno všudybylem být.  
Již přestaňte mi lomit rukama;  
dost! sedněte, — ať srdce zlomím vám,  
a já je zlomím, stvořeno-li přec  
je z látky prostupné a kletý zvyk  
je neobrnil tak, že tuženo  
a hrazeno je proti rozumu._

**KRÁLOVNA**:

_Co spáchala jsem, že se odvažuješ  
tak drsným hlukem na mne útočit?_

**HAMLET**:

_Čin takový, že hyzdí ruměnec  
a půvab mravu, pokrytstvím zve ctnost,  
rve růži z čela lásky nevinné  
a puchýři je zjitří; učiní  
slib manželský tak lživě podvodným  
jak hráčů přísahy. Ó, taký čin,  
že z těla svatých smluv rve samu duši  
a sladkou zbožnost mění v spoustu slov.  
Tvář nebes rdí se, ba ta přepevná  
a utvrzená země podstata  
se v tváři zasmuší jak v soudný den,  
jsouc chorá pomyšlením na ten čin._

**KRÁLOVNA**:

_Ach nastojte! Ó jaký že to čin  
se hlásí rachotem tak hromovým?_

**HAMLET**:

_Zde pohleďte na obraz ten a ten,  
dvou bratří malované podoby.  
Hle, jaký půvab tkvěl na tváři té:  
zde vlas Apollův, čelo Joviše,  
zrak Martův velitelský, hrozivý;  
a postoj hlasatele Merkura,  
jak právě touto chvílí spouští se  
na vrchol, celující nebesa;  
toť složení a úměr, na kteréž,  
jak zdá se, každý bůh svou pečeť vtisk’,  
by důkaz podal světu, co jest muž.  
To byl váš manžel. Nyní hleďte dál:  
zde jest váš manžel; sněťovitý klas,  
jímž zdravý bratr sžehnut nákazou.  
Zda oči máte? Mohla-li jste jen  
tu krásnou horskou pastvu opustit  
a krmiti se na té bažině?  
Ha! Máte oči? — Láskou nelze vám  
to nazvati, neb v stáří vašem jest  
var krve krotký, slouží pokorně  
již rozvaze; a jaká rozvaha  
by mohla svést od toho k tomu zde?  
Vždyť přece nejste smyslů zbavena,  
sic nebylo by u vás popudů; —  
ty smysly však jsou jistě ochromeny,  
neb samo šílenství tak nezbloudí  
a vytržení smysly nesklíčí,  
by špetka volby nezůstala jim  
při takém rozdílu. Ký tedy ďas  
vás obloudil při hře na slepou bábu?  
Zrak bez pocitu, pocit bez vidu,  
sluch bez rukou neb očí, bez všech čich  
neb chorá jednoho jen smyslu část  
tak tápat nemohly.  
Ó, stude, kdež je tvoje zardění?  
Ty odbojnické peklo, můžeš-li  
se takto vzbouřit v kostech matrony,  
ať plamennému mládí ctnost je vosk,  
jejž samo vlastním žárem rozpouští.  
Již neříkejte, že jest hanba tam,  
kde vroucí chtíč dá popud k útoku,  
když zde tak účinlivě hoří mráz  
a rozum svůdníkem jest zachtění._

**KRÁLOVNA**:

_Ó, Hamlete, již ani slova víc;  
mé oči v samu duši obracíš,  
kde černé tak a vpité skvrny zřím,  
že barvu nepouštějí._

**HAMLET**:

                                        _A tak žít  
ve ztuchlém potu zprzněného lože  
a v hnilobě se pařit, cukrovat  
a laskat se na hnusném pelechu —_

**KRÁLOVNA**:

_Ó, nemluv dál; ta slova bodají  
jak dýky v uši mé, již ustaň, dost,  
můj drahý Hamlete!_

**HAMLET**:

                                       _Vrah, padouch, rab;  
ni dvacetina z desítiny toho,  
co byl váš první choť; — král tatrman,  
té říše zde i vlády poberta,  
jenž ukrad’ z římsy skvostný diadem  
a smet’ ho do kapsy!_

**KRÁLOVNA**:

                                       _Již dost!_

**HAMLET**:

_Král v cárech, záplatách —_

_Zjeví se DUCH bez brnění._

_Ó chraňte mne a vzneste nade mnou  
svá křídla, nebeští vy strážcové!  
Co přeje si tvůj obraz velebný?_

**KRÁLOVNA**:

_Ó běda, šílí!_

**HAMLET**:

_Zda nepřicházíš, lenivého syna  
bys pokáral, jenž maje vhodný čas  
i osten hněvu, provést pomíjí  
čin velký rozkazů tvých strašlivých?  
Ó promluv!_

**DUCH**:

                      _Nezapomeň! — Přicházím,  
jen abych otupělý úmysl  
tvůj přiostřil. — Však hleď, jak zděšení  
tvou matku pojalo; — vkroč mezi ni  
a zápas její duše. Obraznost  
jest nejsilnější v tělech nejslabších.  
K ní promluv, Hamlete._

**HAMLET**:

                                             _Co jest vám, paní?_

**KRÁLOVNA**:

_Žel, co je tobě,  
že do prázdnoty oči upíráš  
a s netělesným vzduchem hovoříš?  
Z tvých očí zírá duch tvůj divoce  
a jako spící voj, když poplach zazní,  
tvůj slehlý vlas co živý povstává  
a ježí se. Ó, drahý synu můj,  
skrop žár a plápol svojí choroby  
již chladnou rozvahou. Nač hledíš tak?_

**HAMLET**:

_Naň! Na něho! Jen podívejte se,  
jak bledý jest, jak oči vyvrací!  
To jeho vzezření a jeho věc  
by dojaly i samo kamení. —  
Tak nehleď na mne, sic můj šerý cíl  
tím přežalostným zvrátíš pohledem,  
a co mi činit, barvy pozbude  
a místo krve slzy vytrysknou._

**KRÁLOVNA**:

_S kým hovoříš?_

**HAMLET**:

                             _Tam nevidíte nic?_

**KRÁLOVNA**:

_Ni zdání; ale vidím vše, co jest._

**HAMLET**:

_Nic též jste neslyšela?_

**KRÁLOVNA**:

                                          _Nic než nás._

**HAMLET**:

_Tam pohleďte! Hle, jak se odkrádá!  
Můj otec, navlas tak, jak býval živ!  
Hle, tamo, právě teď, ven ze dveří!_

_DUCH zmizí._

**KRÁLOVNA**:

_Toť obraz ražený jen mozkem tvým;  
k těm netělesným stvůrám vytržení  
má přeumělou schopnost._

**HAMLET**:

                                                  _Vytržení!  
Má tepna klidně drží takt, jak vaše,  
a jako vaše zdravou hudbou hrá:  
to není z šílenství, co mluvil jsem.  
Jen zkoušku učiňte a já tu věc  
vám budu opakovat do slova,  
kde šílenost by odskočila v ráz.  
Ó, matko, při své duše spasení,  
ten lichometný balšám neklaďte  
si na duši, že moje šílenost  
tak hovoří a nikoli váš hřích!  
Tím povrchně jen místo zjitřené  
se blanou zacelí a zhoubný kvas,  
vše uvnitř podrývaje, neviděn,  
dál šíří nákazu. — Před nebes tváří  
se vyznejte, a želíc minula,  
se chraňte v budoucnosti; nemrvte  
ten plevel, aby víc jen rozbujněl.  
A odpusťte mi tuto moji ctnost,  
neb v tučných těch a dýchavičných dnech  
ctnost sama musí prosit nepravost,  
by odpustila, ano hrbit se  
a žadonit, by dovolila jen  
jí dobro učinit._

**KRÁLOVNA**:

                             _Ó, Hamlete,  
tys moje srdce ve dví rozeklál!_

**HAMLET**:

_Ó, zahoďte tu horší jeho část  
a lepší půlí čistěj žijte dál.  
Již dobrou noc; však lože strýcova  
se vystříhejte; za svou berte ctnost,  
byť neměla jste ji. — Ten netvor, zvyk,  
jenž hltá všechen rozum, ač sám ďábel  
je zjevem svým, přec andělem je v tom,  
že také dobrých skutků konání  
a ušlechtilých dává šat neb znak,  
jejž snadno oblékáme. — Zdržte se  
jen dnes, a to vám jaksi usnadní  
zas další zdrženlivost; další víc;  
neb návyk může skoro proměnit  
ráz přírody a ďábla zhroutíte  
neb vyhostíte mocí zázračnou.  
Nuž, znovu dobrou noc; i až se vám  
chtít bude požehnání, vyprosím  
si požehnání od vás také já.  
Co toho pána zde se dotýče,_

_(ukazuje na POLONIA)_

_jest mi ho žel; však chtěla nebesa,  
mne trestajíce tím a to zas mnou,  
že musím jejich bič a sluha být.  
Já o něho se postarám a chci  
si řádně zodpovídat jeho smrt,  
jíž došel rukou mou. Nuž, dobrou noc!  
Být musím krutý, laskav býti chtěje;  
zle začíná to, k horšímu to spěje.  
A ještě slovo, matko._

**KRÁLOVNA**:

                                         _Co mám činit?_

**HAMLET**:

_Ne to, co kážu vám, to nikterak.  
Ať poznovu ten vypasený král  
vás vláká na lože, ať do tváře  
vás rozpustile štípne, nazývá  
vás myškou svou; — a za několik pak  
těch hnusných polibků, neb na týlu  
že prstem prokletým vás polechtá,  
tu celou věc mu hezky povězte:  
že nejsem opravdově šíleným,  
však blázním z chytráctví. To dobře bude,  
když povíte mu; neb kdož na světě  
jsa pouze královnou tak sličnou, ctnostnou  
a moudrou, tajil by před ropuchou  
a netopýrem nebo kocourem  
tak vzácnou věc? Kdo by to udělal?  
Ne, navzdor mlčení a rozumu,  
jen odklopte ten košík na střeše:  
a ptáci vyletí a pověstná  
jak ona opice jen zalezte  
si do koše, tak pouze na zkoušku,  
a srázem dolů sama zlomte vaz._

**KRÁLOVNA**:

_Buď bezpečen, že jsou-li slova dech  
a dech je žitím, nemám života,  
jenž vydechl by to, cos řekl mi._

**HAMLET**:

_Já musím do Anglie; víte to?_

**KRÁLOVNA**:

_Žel, zapomněla jsem; tak určeno._

**HAMLET**:

_Již listy pečetí; dva spolužáci,  
jimž věřím jako zmijím jedovým,  
vzkaz ponesou; ti musí umetat  
mi cestu mou a vést mne k lotrovství.  
Nu, budiž! To je věru veselé,  
si podkopníka zvednout do vzduchu  
tak vlastním jeho prachem! Těžce sic  
to půjde dost, však já se podhrabu  
jim na loket pod jejich podkopy,  
jež vyhodím k samému měsíci.  
Ó, jest to překrásné, když v jedné kobě  
lest na lest vrazí přímo proti sobě. —  
Ten člověk zde mi ještě dá kus práce:  
v síň vedlejší si odvleku ten měch. —  
Již dobrou noc. — Ten radní pán je teď  
tak z míry tich a vážný, mlčenliv,  
ač byl to mluvka zpozdilý, co živ.  
Pojď, brachu, pojď, ať skoncujem to spolu.  
Nuž, matko, dobrou noc._

_Odejdou na různé strany; HAMLET odvléká POLONIA._

</section>
